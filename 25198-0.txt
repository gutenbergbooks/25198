
                       GIAMBATTISTA DELLA PORTA

                             LE COMMEDIE

                                A CURA

                                  DI

                          VINCENZO SPAMPANATO




                                 BARI

                        GIUS. LATERZA & FIGLI
                       TIPOGRAFI-EDITORI-LIBRAI

                                 1911




                         PROPRIETÁ LETTERARIA

                         LUGLIO MCMXI--28246





LA CINTIA




«SEBETO FIUME» FA IL PROLOGO.

Oh che pompa, oh che grandezza, oh che superbo spettacolo è questo
ch'oggi si rappresenta agli occhi miei! quando si vidde mai tanto
ornamento di sí superbo apparato? Veggio gli alti palagi, i dorati
tetti, le ornate logge e i sacri tempi della mia gran cittá ridotti in
picciol seno, e d'una Napoli forse un'altra Napoli. Onde qui tanti
lumi che non so se questo apparato sia asceso al cielo per arricchirsi
delle sue stelle, o se le stelle del cielo sieno qua giú discese per
illustrarlo? E se ben il sole è di sotto il nostro emisferio, qui
nondimeno si vede in mille parti diviso, sí che par veramente che di
bellezza egli contenda col cielo. Ma perché dico «lumi», se sono vivi
smeraldi, infocati rubini e giacinti di dorato splendor fiammeggianti?
o forse la primavera l'ha ornato col prato de' suoi infiniti e vari
fiori? O felici occhi miei, e quando vedeste voi mai in un ridotto
tante illustrissime persone, quando tanta bellezza di donne? Veramente
come l'Italia avanza tutto il mondo di pregio, cosí è ella avanzata
dalle felici campagne dove risiede questa beata patria.

Ed ecco tutta la grandezza di Campagna chiusa in questo luogo; anzi
quanto di pompa, di bello e di magnificenza possiede l'intiero mondo,
tutto oggi si rinchiude in questa sala. Laonde se Venere con le sue
grazie è discesa dal cielo per goder cosí onorata compagnia di
gentildonne, le quali con lo splendor de' lor occhi lucenti hanno
fatto qui in terra un picciol cielo, se Marte con la sua gloria per
sedersi fra questi illustri cavalieri, se Giove con la sua maiestá per
starsi fra sí giustissimi senatori, se Mercurio con la sua eloquenza
per aiutar sí nobilissimi rappresentatori che hanno oggi a recitarvi
la favola; non vi debbia esser di maraviglia che vi compaia ancora il
vostro Sebeto, picciol fiume e umile sí bene, ma glorioso e grande per
bagnar solo le mura dell'alma cittá di Napoli. Ché, lasciando le mie
fiorite sponde, l'erboso letto e l'onde piú chiare di stillato
argento, vengo ad un sí solenne spettacolo e ad allegrarmi con esso
voi, o miei illustri e magnanimi figli; posciaché per cosí fatta
ragione posso far gloriosa concorrenza col Po, col Mincio e col famoso
Tebro.

Qui la copia col ricco corno feconda il bel vostro paese; qui la
moltitudine del popolo contende con la grandezza della cittá, perché
la cittá con la sua grandezza non cape in se stessa e il popolo è
quasi infinito: la sua capacitá è cosí grande che non si può imaginar
cosí gran popolo che basti a riempirla, e il popolo è cosí numeroso
che non si può imaginar cittá che basti a capirlo; onde si può ben
dire che l'un resti dell'altro vincitore. Qui è il tempio della
religione, qui il trono della giustizia, qui la vera sede della pace,
qui il rifugio de' miseri, qui il seggio della magnificenza, qui il
cielo pieno di felici influssi, qui fioriscono i nobilissimi
intelletti, qui cantano per le mie rive piú assai canori cigni che per
le vaghe rive di Meandro, qui il valor della cavalleria, le leggi e le
armi e i buoni costumi che bastano a far felice ogni cittade; onde non
è maraviglia se cosí io me ne pregio, me ne glorio e me ne vanto.

Ecco qui una compagnia di nobilissimi cavalieri che vogliono recitar
una comedia a queste bellissime gentildonne. Voi dunque con la
piacevolezza de' vostri angelici visi aggradite le lor fatiche,
accioché poi con maggior animo ve ne rappresentino dell'altre. Vivete
dunque felici e lieti, ch'io, veggendo dar principio alla favola, mi
ritiro a piú riposta parte per ascoltarla.




PERSONE CHE RAPPRESENTANO LA FAVOLA


    MITIETO vecchio servo di Arreotimo
    CINTIA giovane innamorata sotto abito di maschio
    Balia di Lidia
    AMASIO giovane sotto abito di donna
    PEDOFILO padre di Amasio
    SINESIO vecchio padre di Erasto e di Lidia
    LIDIA innamorata
    ERASTO innamorato
    DULONE servo di Erasto
    Capitano
    Balia di Cintia
    ARREOTIMO padre di Cintia.


La favola si rappresenta in Napoli.




ATTO I.


SCENA I.

MITIETO vecchio, CINTIA sotto abito di maschio.


MITIETO. Talché, per dirvelo liberamente, Cintio mio caro, né maggior
bellezza accompagnata da onestá, né maggior chiarezza di sangue
congionta con umiltá trovarete, né maggior amor senza gelosia si vede
in donna giamai di quello che porta ella a voi. E se in tutte le cose
è qualche termine o modo, solo in amar voi ella non serva né termine
né modo. Ella è non men d'opre che di nome chiara; si chiama Lidia,
che è la pietra del paragone dove tutte le virtú si scuoprono e
s'affinano: talché come cosa illustre e singulare, o sia in casa o sia
in piazza o nelle chiese, tira a sé gli occhi e tien le lingue sospese
e i pensieri di ciascheduno; e par che la natura e la fortuna
l'abbiano dotata di tante grazie solo per farla vostra compagna. Onde
di tanto favore voi dovreste a Dio un perpetuo rendimento di grazie; e
voi sempre piú duro e ostinato in rifiutarla perseverate.

CINTIA. Mitieto, io non ho visto né il piú duro né il piú ostinato
uomo di te, che, avendomi ostinatamente tutt'oggi intronato il capo,
ancora perseveri a molestarmi.

MITIETO. La cagione n'è Arreotimo vostro padre, il qual mi sforza a
far questo ufficio con voi e pensa che il difetto venga da me, come io
non sapessi persuaderlovi acconciamente, perché è rissoluto che voi
abbiate ad ammogliarvi.

CINTIA. Se ben a mio padre io sia stato in tutto ubidiente e abbia
fermo proposito d'esser cosí sempre per l'avvenire, pur nel fatto
della moglie voglio ubidire a me stesso, perché io son quello che ho
da vivere e morir con lei.

MITIETO. Egli non vi obliga piú ad una che ad un'altra, ma vuol che la
finiate tosto, perché molti anni vi vien dietro con diverse spose, e
voi attaccandole or un difetto or un altro le rifiutate tutte, come se
nel mondo non si trovassero donne di voi degne.

CINTIA. Come ti sforzi di persuadere a me, perché non ti sforzi di
persuadere a mio padre che faccia altro pensiero?

MITIETO. Voi sapete ch'ogni padre desia vedere i nepoti, e massime chi
è padre di un solo.

CINTIA. Non vedrá mai mio padre, dandomi moglie, da me generar
figliuoli.

MITIETO. Che sète forse ammalato? Voi sapete che son stato vostro
balio, e l'affezion grande, che v'ho portata da picciol bambino, s'ha
occupato il luogo della natural creazione, che mi posso dir vostro
padre: se vi nascondete da me, a chi dunque nel mondo vi palesarete?

CINTIA. Mitieto, quando arai intesi i miei guai, a te dispiacerá di
avergli intesi e a me d'avergli raccontati: però per tôrre all'uno e
all'altro questo travaglio sará meglio ch'io taccia e soffrisca.

MITIETO. Manifestate il vostro male, ché l'infirmitá conosciuta si può
rimediare, ma la taciuta va sempre di male in peggio.

CINTIA. Dimmi, posso fidarmi io di te?

MITIETO. Questa domanda è un'occolta maniera di notarmi d'infedeltá,
poiché dubitate se debbo tacer cosa che son tenuto per debito a
tacere.

CINTIA. Oimè, che tremo e mi vergogno palesare il mio secreto! Sappi,
Mitieto mio caro, ch'io son femina.

MITIETO. Femina? ed è possibil questo?

CINTIA. Cosí non fusse mai stato!

MITIETO. O Dio, che intendo!

CINTIA. Nulla ancora delle gran cose che sei per intendere.

MITIETO. Ma come son stato io cosí cieco che, avendovi tenuto in
braccio tante volte e vestito e spogliato tante volte, non mai me ne
sia avveduto?

CINTIA. Come volevi tu accorgertene, se la diligenza di Ersilia mia
madre fu tale che né l'istesso mio padre ne fece accorgere?

MITIETO. Deh! manifestatemi di grazia la cagion del tutto.

CINTIA. Stammi tu dunque ad ascoltare.

MITIETO. Ma raccontatelo di grazia come se aveste a raccontarlo in una
scena.

CINTIA. Sappi che quanto Ersilia, la mia madre, fu bella e nobile
tanto fu poco agiata de' beni della fortuna; abbitava qui presso ad
Arreotimo mio padre, il quale invaghitosi di lei corruppe la madre, le
serve e tutti di casa con danari, e si godé di lei. Ella che ben sapea
l'arte di rendersi altrui soggetto, mostrandosegli grata in ogni cosa
e soggiogandolo con la sua bellezza, lo ridusse in poco tempo a tale
che oltra di lei non vedeva, né sentiva altro diletto che di udirla
ragionare e di averla sempre in braccio. Onde ella divenne il tutto;
ed egli le promise liberamente che se di lei avesse avuto un maschio,
che sommamente desiderava, la sposarebbe e la farebbe erede del tutto;
ma partorendogli una femina, le donarebbe quattromila ducati, e del
resto lascerebbe erede Sinesio, questo vicino suo grandissimo amico.
Or mia madre, che altro non bramava che uscir di peccato e restituirsi
nell'onore, si voltò a Dio con i piú efficaci prieghi, con le piú
ardenti lacrime che mai uscissero da cor di donna, aggiongendo voti a
voti e pregandolo che le concedesse un maschio. Ecco s'ingravida e
partorisce me, nel cui picciol soggetto si vede raccolto un grande
apparato di formidabili accidenti....

MITIETO. Come dunque nascose il parto ad Arreotimo?

CINTIA.... Ella avea determinato vincer l'impresa ad ogni modo, e come
prudente ch'era, s'avea preparato una comare che le trovasse un
maschio, per mostrarlo quel giorno ad Arreotimo. Venne il tempo del
parto, e le successe ogni cosa come desiderava; sicché Arreotimo vide
in scambio di me un maschio, ed io fui mandato a battezzare, e di
Cintia che si dovea, Cintio mi si pose nome. Fu tal poi la sua
accortezza che non lo fe' accorger mai ch'io fussi femina, fidandosi
solo d'una mia balia. Arreotimo la sposò secondo la promessa e
l'instituí erede nella sua morte; essendo anch'io bambina, passò di
questa vita, restando io sola miserabil reliquia di tanti affanni. Or
sia detto assai della mia madre, del mio nascimento, e torniamo a'
casi miei....

MITIETO. Gran meraviglie son quelle che mi raccontate.

CINTIA. Maggiori ne udirai.--... Venuta ch'io fui all'etá convenevole,
Arreotimo mi mandò alla scuola con Erasto, figlio di Sinesio, acciò,
per essere amendue d'una istessa etá, l'emolazione avesse me spronato
agli studi. Apparai lettere, e le mani nate alla conocchia e all'aco
rivolsi a maneggiar cavalli e armi e tutte quelle arti che rendono
illustre un cavaliero, non lasciandomi superar da Erasto, anzi
lasciandomelo dietro di gran lunga. Lodava molto mio padre
quest'amicizia, veggendolo ornato di tante lettere e di tante buone
creanze, anzi non voleva ch'io trattassi con altro che con Erasto;
onde nacque tra noi una amicizia strettissima, trattandosi fra noi di
risoluzioni onorate, di desidèri di belle imprese e d'esser compagni a
gran fatti....

MITIETO. E in un petto di donna potea capir animo sí valoroso?

CINTIA. Ascolta, di grazia.

MITIETO. Che ascolti io? e chi sarebbe quello che cosí bella storia
non ascoltasse un giorno intiero? Non ascoltai mai cosa in mia vita
che piú mi dilettasse.

CINTIA.... A me cominciarono a piacere i suoi modi come quelli che di
tanta grazia erano pieni ch'io gli stimava l'istessa grazia, e mi
s'imprimevano sí fattamente nel core che mi pareva che ivi fussero
visibilmente scolpiti. E cominciai ad amarlo senza che sapessi che
cosa fusse amore: e semplice e inesperta a guisa di farfalla correva
al dolce lume de' suoi begli occhi e ivi rimaneva preda della sua
bellezza, sentendomi brusciar la mente e l'anima come arido legno e
provando una passione non mai piú sentita. Allora opposi gli occhi
della mente a quelli del corpo, ma restaron subito occecati; e la mia
continenza fu vinta dalla passione, né fu mai possibile che si
scancellasse quell'amorosa imagine che nel cuor s'era scolpita. Al
fin, vedendo che con longa e ostinata resistenza non facea nulla, mi
lasciai tutta brusciar di quel foco ardentissimo....

MITIETO. Voi m'avete cosí bene espresse le parti d'Erasto ch'essendo
io assente le contemplo, e non vedendole le ho innanzi agli occhi.

CINTIA. Ahi, pessima mutazion della mia vita!

MITIETO. Talché da una cosí virtuosa emulazione vi lasciaste cadere in
cosí ardente passione?

CINTIA.... In questo foco arsi e morii gran tempo desiando sempre
occasione di medicare i miei mali; ed ecco Amor la mi presenta.
Conversando Erasto in casa mia, s'accese assai fieramente d'Amasia,
questa mia vicina; communica meco il suo amore e mi chiede consiglio e
aiuto. Io fingo con una mia balia d'adoprarmi in suo servigio; e dopo
alquanti giorni gli fo intendere da parte di Amasia che, quando
volesse sposarla, gli darebbe in preda se stessa e l'amor suo. Erasto
accetta l'invito contentissimo: cosí cominciossi a trattar del modo.
In somma, se gli fe' intendere da parte di Amasia che, volendola
Pedofilo suo padre maritar in Bologna lor patria, non arebbe mai
consentito a simili nozze. Però bisognava godersi insieme di notte
senza che anima se ne accorgesse per imaginazione: e voleva per patto
espresso che non passasse mai per casa sua, non le mandasse ambasciate
per altri che per me o per la mia balia; e che si facesse una buca nel
muro, che divideva la casa sua dalla mia, per poter passar nel mio
appartamento; e che mentre ella stesse con lui, io non mi fussi
partito dalla buca per alcun periglio che n'avesse potuto succedere; e
che in camera si fusse contentata averla con un lumicino: il che fu
tutto accettato da Erasto liberamente come quello che ne spasimava di
passione....

MITIETO. Vieni presto alla conclusione, ch'io fatico mirabilmente col
cervello per saper dove siate per riuscire.

CINTIA.... La conclusione è venuta alle due ore di notte, che fu l'ora
ordinata fra noi. Fingendo io d'andare alla buca a far la guardia, mi
vesto de' panni d'Amasia e me ne vengo al mio studio terreno: la balia
l'introduce; egli mi sposa, mi spoglia, e ci ponemo in letto, dove
stemmo tutta notte abbracciati insieme tanto stretti che parevamo una
cosa medesima....

MITIETO. O Dio, come non morivi dalla vergogna?

CINTIA. Mi vergognava tanto che ancor la memoria se ne vergogna, anzi
mi vergogno ora in palesarti quello che tutte le donne devrebbono
nascondere.--... Passò la notte piú tosto che avremmo voluto, anzi
volò fra quei dolci contenti, e l'aurora ci svelse l'un dal braccio
dell'altro con egual cordoglio ma con disegual animo. Percioché egli,
pensando aver goduto Amasia, con quella falsa opinion di dolcezza non
capía nella pelle; io, se ben pensavo il mio piacere era stato
infinito, tanto mi era caro quanto discaro: m'era caro perché godeva
tutto quel bene che arei potuto godere qui in terra, m'era discaro
perché mi mancava il meglio, ch'era l'animo, non essendo altro che un
furto il mio e una rapina dell'altrui dolcezze, che non poco mi
toglieva dell'intiero diletto. Anzi nel mezo del piacere era tanta la
paura che non mi scoprisse chi fussi, che mi amareggiava la dolcezza
presente. La mattina tantosto che fu l'alba, viene a me e mi racconta
gli diletti innumerabili che avea gustato con la falsa Amasia. Godeva
io che avesse trovato in me cosa che gli fusse piaciuta: dispiacevami
non fusse quello in me che con l'imaginativa si pensava che fusse in
Amasia. Or avendo piaciuto il gioco all'uno e all'altra, molte volte
ci siamo trovati insieme e abbiamo l'un l'altro medicato gli ardori
delle nostre fiamme; ma a me il ventre n'è divenuto gonfio ed è
cresciuto tuttavia al colmo, e dubito esser poco lontana dal
partorire. Le cose, ristrette in breve somma, sono passate di questa
maniera. Ecco or la chiave di tutti i miei secreti; or dammi qualche
consiglio.

MITIETO. Il consiglio me lo dovevate domandar prima.

CINTIA. Se te l'avessi dimandato prima, quel che ho fatto m'avresti
sconsigliato, anzi trapostovi per interrompermi il mio piacere.

MITIETO. E qual fu il vostro primo pensiero?

CINTIA. Tutti i miei pensieri fûr volti a questo segno: ch'Erasto,
conosciuto al fin l'inganno e adescato della dolcezza, si fusse
contentato d'esser stato ingannato e si fusse mosso a compassione di
me--e tu sai che la compassione è mezana alla benevolenza,--e che
conosciuto lo scambievole nostro merito e l'amor mio da sposa e
pudica, fusse restato mio marito. Ma or temo tutto il contrario: che
vedendo beffate le sue speranze si volgerá ad odiarmi quanto m'amava;
né giudicherá il mio inganno onorato; ma che quello che ho usato con
lui, l'abbia usato con gli altri e che ad altri io abbia fatto copia
di me; e non credendo ch'io sia pregna di lui, non mi attenderá la
promessa. Eccomi infamata, odiata, scacciata e aborrita! O amarissime
dolcezze, quanto care mi costate! del mio piacere ho in un tempo e il
piacere e il castigo, e mi trovo al fin caduta in un mar di doloroso
pentimento. Che debbo dunque accusar il cielo e le stelle perverse?

MITIETO. Che cielo? che stelle?

CINTIA. Se da lor giri vengono le mie sventure.

MITIETO. Le vostre sventure vengono da voi stessa e dalle vostre
cattive operazioni, perché voi stessa v'avete fabricati i vostri
mali.--Orsú a' rimedi. Io cercherò di turbar il matrimonio fra voi e
Lidia, e fratanto imagineremo alcuna cosa migliore; e vo a dar effetto
a quanto ho promesso.

CINTIA. Ed io a trovar Erasto, ché veggendolo sento qualche
alleggiamento degli miei infortuni.--Ma ecco la balia di Lidia: verrá
a far meco delle solite canzoni. L'uno mi caccia, l'altra mi chiama.
Vedrò se potrò sfuggirla.


SCENA II.

BALIA di Lidia, CINTIA.


BALIA. Ove fuggi, petto senza core, core senza alma, alma senza fede?

CINTIA. Che petto? che alma? che fede?

BALIA. Ti chiamo cosí, Cintio, angeluzzo mio polito, ché se non fussi
di cosí barbara e discortese natura, i tanti chiari e vivi segni, che
hai conosciuti dell'affezion di Lidia, arebbono fatto teco alcun
frutto.

CINTIA. Deh! che la cagion d'ogni mia doglia è che fui di natura
troppo piacevole e cortese che subito apprese e fece frutto.

BALIA. Lidia sta aspettando se pur si raddolcisse e rammorbidisse
tanta discortesia; o se vuoi perseverare nella medesima ostinazione,
che una morte la togliesse da mille morti.

CINTIA. Dille da mia parte che lasci d'amar me, ché tanto è amar me
quanto una femina.

BALIA. Ella lasciará piú tosto la vita che di amarti; e ancorché
l'uccidessi, pur dopo morta lo spirito e l'ombra sua seguiteranno te,
quando neanco dopo morte può star l'uno spirito dall'altro diviso.

CINTIA. Balia, non è tutt'oro quello che luce: s'ella sapesse chi sono
e ..., basta.

BALIA. E che non pensi spaventarla con tanta rigidezza: ché quanto piú
l'affliggi piú gli porgi occasione di mostrarti il suo amore e la sua
fede verso di te; anzi quanto piú sente mancarsi nelle pene, con tanta
piú ostinata costanza si fortifica contro quelle.

CINTIA. Redille che il suo male è senza rimedio, perché trovandomi
innanzi a lei mi perderei affatto; e che veramente non posso.

BALIA. Voi giovani non potete quando non volete, ché se voleste
potreste ben sí.

CINTIA. Ti dico che non voglio né posso; e ancorché intrinsecamente ci
fusse il buon volere, ci mancherebbe il potere.

BALIA. Dice che ha fatto chiederti per isposo a tuo padre, e l'ha
risposto che ciò dipende dal voler tuo e ch'egli n'è contentissimo; ma
tu l'hai recusata sempre, né può imaginarsi ond'ella meriti questo. E
se non ti piace che lo sappia tuo padre, se ne fuggirá di casa e verrá
teco dovunque vòi; e se ti sdegni averla per moglie, che non la schivi
per una minima schiava.

CINTIA. A me poco importa che lo sappia o nol sappia mio padre, ché ci
sarebbe il medesmo impedimento e ché essendo mia moglie non le potrei
dar quella sodisfazione che sarebbe bisogno.

BALIA. M'ha raccontato che questa notte s'è sognata con voi e che è
stata abbracciatissima con voi, e che nel suo bel mezo de' suoi
piaceri si risvegliò e si trovò ingannata e con le man vuote.

CINTIA. Quello istesso l'interverrebbe nella vegghia.

BALIA. Che non le dia tanto martello.

CINTIA. Io son piú atto a riceverlo che a darlo.

BALIA. Al fin che in te solo è riposta la somma d'ogni suo bene,
perché i cieli han riposto in te la bellezza, la grazia, la cortesia,
il sapere e il tesoro di tutte le grazie, e dotatovi de' loro favori
di soverchio.

CINTIA. Anzi mi manca il meglio e quello che piú l'importa.

BALIA. O Dio, e che ti manca?

CINTIA. Quello che manca a te e a lei.

BALIA. Per dirtela, mostacion mio di zucchero, tu sei in ogni gesto
grazioso, in ogni modo suave e in ogni cosa garbato e gentile, e hai
un certo grazioso modo di procedere, che me ne sono innamorata
anch'io: e se ben son vecchia, pur tutta mi risento e ti vorrei aver
sempre innanzi, e per trastularmi un'ora teco pagherei la vita, non
che la robba.

CINTIA. Balia mia, se ti trovassi meco ti troveresti ingannata
com'ella, ché non son buono né per te né per lei: che vuoi che ti dica
piú?

BALIA. O nemico delle cose belle, com'è possibile che non conoschi
tanta bellezza: sei cieco, sei morto o non sei uomo?

CINTIA. Proprio come hai detto.

BALIA. Ché non drizzi ogni tuo pensiero verso lei?

CINTIA. Io non ho pensiero da poterle drizzare.

BALIA. Deh! non invidiar al mondo cosí bei figli che nascerebbon da te
e da lei, ch'essendo tu cosí bello ed ella non men graziosa che tu
sia, da una coppia di giovani cosí fioriti nascerebbono figli da farne
piú bello il mondo.

CINTIA. Se il mondo non aspettasse altri figli che da noi, tosto
verrebbe meno.

BALIA. Parli da femina.

CINTIA. Cosí non fusse, ché non sarei in tanti guai!

BALIA. Tu non sai che cosa è mondo né hai provato la dolcezza di
amore, ché se l'assaggiassi una volta ti verrebbe ben voglia di
tornarvi dell'altre.

CINTIA. L'ho gustata tante volte che ne son stucco e pregno.

BALIA. Hai fatta la faccia rossa e vergognosa come fusse una vergine.

CINTIA. Potrebbe essere che la vergine l'avessi in corpo.

BALIA. Lascia tanta vergogna, togli a un tratto la maschera.

CINTIA. Se lasciassi la maschera, ella subito lasciarebbe di amarmi,
perché mi riconoscerebbe per quel ch'io sono.

BALIA. Ti priega d'un favore: di poterti narrare a bocca, da solo a
solo, gli affanni suoi, perché arebbe speranza che ti moveresti a
pietá di lei; e per non comportar ciò lo stato d'una donzella,
vorrebbe sicurtá da te di non far alcun oltraggio all'onor suo.

CINTIA. D'ogni cosa potrebbe di me temere fuorché d'esserle fatto
oltraggio all'onore; e assicurala che starebbe con me come se stesse
con una sua sorella. Orsú, mi parto, adio.

BALIA. E io vo' andar a chiesa a far compagnia a Lidia fin a casa. Ma
veggio Amasia sua amica dalla fenestra che mi fa segno.


SCENA III.

BALIA di Lidia, AMASIO sotto abito di donna.


AMASIO. Balia balia, dove sei avviata?

BALIA. Alla chiesa: ché mentre Lidia sta ascoltando la messa, m'ha
imposto che le facessi un servigio qui presso; e torno ora a lei.

AMASIO. Aspetta un poco, di grazia, ch'io cali giú, ché mi facci
compagnia alla medesima chiesa per ragionar un poco con Lidia e per
ascoltar ancor io la messa.

BALIA. (Io non ho visto ancora a' miei giorni una donna amar un'altra
donna come fa costei Lidia: ché se fosse uomo, direi che fusse guasto
dell'amor suo).

AMASIO. Balia, se t'indovino il servigio che Lidia t'ha inviato a
fare, m'accetterai tu la veritá?

BALIA. Accetterò da vero.

AMASIO. Qualche ambasciata a Cintio, eh?

BALIA. Quello istesso.

AMASIO. Ben, che buona risposta tu le rapporti?

BALIA. La solita d'un insipido, d'un disamorato, d'un uomo di legno.

AMASIO. O amor ingiusto, non amar Lidia che l'amarebbe l'istesso
Amore! Balia mia, perché non ti adopri che amasse ella cosí me come
ama Cintio?

BALIA. Certo che ti ama piú che sorella assai.

AMASIO. Vorrei che m'amasse altramente che da sorella.

BALIA. Come dunque vorresti ch'ella ti amasse?

AMASIO. Io ho tanta voglia d'esser uomo e talmente mi son persuaso
d'esservi, che mi sono innamorato di lei.

BALIA. Orsú facciamo che Lidia t'amasse come proprio vorresti, che
sarebbe poi? che avresti fatto? sei donna come ella, come sodisfaresti
a' suoi desidèri?

AMASIO. Non son state al mondo pur belle donne c'hanno amato altre
donne? sarei forse io la prima? Balia mia, ho desiato molto tempo
averti da sola a sola come ora: se tu vuoi aiutarmi a questo, io farò
conoscere che sarò buona riconoscitrice del beneficio fattomi; eccoti
questi scudi per arra, toglili per amor mio e per segno del mio buon
animo.

BALIA. Ti ringrazio infinitamente e del dono e del buon animo che mi
porti: dammi pur occasione di poterti servire, ché l'arò caro. Ma io
non so dove sia per riuscir questo tuo amore.

AMASIO. Se tu prometti voler servirmi e aiutarmi, ti manifestarò cosa
che forse nol pensi.

BALIA. Chi non servisse a te non servirebbe all'istessa cortesia.

AMASIO. Ti prego ad essermi secreta.

BALIA. Giurerò, se cosí vuoi.

AMASIO. Conosco la prontezza dell'animo: la tua promessa mi
basta.--Balia mia, se ben ho questi panni di donna attorno, io son
maschio di dentro....

BALIA. Io arei giurato prima che me lo dicessi che cosí fossi, vedendo
che incontrandoti con Lidia impallidivi, arrossivi e inspiritavi. Gli
sguardi tuoi troppo erano lascivi, gli atti senza modestia, i baci
troppo affettuosi, anzi basciandola le mordevi tal volta le labbra. Ma
perché ingannar gli amici cosí vestito da donna?

AMASIO. Anzi per ingannar gl'inimici.... Ma accioché sii consapevole
del tutto e sappi dove aiutarmi, io ti dirò in somma tutto l'esser
mio. Tu sai che siamo da Bologna della famiglia de' Malvezzi,
principal in quella terra, e siamo ghibellini nemici affatto de'
guelfi; e sai pur anco che l'una fazione cerca distrugger l'altra, e
principalmente ne' Mafolti, per estirpar in tutto le famiglie. Piacque
a Dio, dopo molto tempo avendolo desiderato, dar a Pedofilo mio padre
me unigenito, e temendo della mia vita contro di cui fusse tessuto
alcun laccio da' guelfi, diede nome di essergli nata una femina e mi
vestí da femina; né tenendosi cosí sicuro, mi mandò qui in Napoli ad
allevarmi, e non potendo patir che vivesse da lui lontano, se ne è
venuto a viver qui meco. Or tornando a me, io conversando con Lidia mi
sono acceso fieramente di lei e la torrei volentieri per isposa, né
penso ch'io sia di lei inferior di nobiltá o di ricchezza. Or a questo
mio desiderio vorrei che tu mi aiutassi.

BALIA. Ma perché non publicarvi per maschio e fari a chiedere al suo
padre legittimamente per moglie, ché son certa non vi sarebbe
disdetta?

AMASIO. Giá essendo acquietata e pacificata la parte guelfa lo potrei
far liberamente, e mio padre ha giá deliberato di publicarlo. Ma chi
sa se fratanto lo star cosí vestito da donna mi potrebbe esser
giovevole in questo amore! Pur la vedo quando mi piace e raggiono con
lei a mio gusto, che essendo vestito da maschio non mi sarebbe
concesso; la bacio e abbraccio strettamente, né so come, tenendola
cosí abbracciata, non s'accende della fiamma che vien fuori
dall'infiammata anima mia.

BALIA. Non mi dispiace il tuo pensiero. Ma dimmi: che ho a far io per
servirti?

AMASIO. Aiutar dove vedi l'occasione, porleme in grazia e Cintio in
disgrazia; vorrei scoprirmi e non vorrei: in somma, io stesso non so
quel che vorrei.

BALIA. Saria bene di porle in disgrazia Cintio e darle ad intendere un
certo altro che l'ami; ché, desiando ella di saperlo, le scopriremo
all'ultimo esser tu quello, e tentiamo con qualche inganno l'animo
suo.

AMASIO. Cosí faremo: entriamocene in chiesa.


SCENA IV.

PEDOFILO, SINESIO, vecchi.


PEDOFILO. (Ho visto Amasio con la balia di Lidia che se n'entra in
chiesa. Faccia Iddio che questa amistá che ha preso con Lidia non lo
conduca a qualche mal passo, ché, se non m'inganno, mi par che n'arda
fieramente. Ma veggio Sinesio venir verso di me, e pensa ad intronarmi
la testa ch'io dia Amasio, come se donzella fusse, per isposa ad
Erasto; cercherò schivarlo per questa strada).

SINESIO. Pedofilo Pedofilo! di grazia non partite cosí tosto, perché
ho da ragionarvi d'un negozio.

PEDOFILO. Che negozio avete voi meco degno di tanta fretta?

SINESIO. Due parole e non piú.

PEDOFILO. Non ho orecchie per ascoltarne una sola.

SINESIO. Pregovi che mi doniate udienza.

PEDOFILO. Ed io vi prego che non mi tratteniate.

SINESIO. Userò con voi le piú brevi parole che potrò.

PEDOFILO. Orsú eccomi, con patto che la spediate tosto.

SINESIO. Fra gli amici non bisognano preamboli per guadagnarsi la
volontá: però vengo liberamente all'importanza del fatto. Voi dovete
sapere ch'io non son de' minimi della mia cittá, e che tra voi e me
non ci sia molta differenza. ...

PEDOFILO. A che effetto cotesto?

SINESIO. ... E sapete che non ho altro figlio che Erasto, e toltone
una picciol parte che darò a Lidia, le restanti mie facoltá seranno di
Erasto. Le sue qualitá non bisogna che le dica, ché giá la fama con
onorato grido n'ha ripiene l'orecchie di tutta la cittá.....

PEDOFILO. Niuno ve ne dice il contrario.

SINESIO.... E sapete ancora che se i padri amano i figli naturalmente,
quando sono poi virtuosi, sono sproni e stimoli alla nostra vita, che
ne trapassano insino all'anima, di contentarli. Or ascoltate quanto mi
detta il mio desiderio. Vorrei che deste Amasia vostra figlia per
moglie ad Erasto, perché ne sta innamorato; ed io vi prometto non far
molto conto della dote.

PEDOFILO. Sinesio mio caro, se non compiaccio al voler vostro, molte
son le cagioni, delle quali altre ne dirò liberamente altre non lece
dire.

SINESIO. Oimè, negarmela cosí alla prima è un principio d'ingiuria!

PEDOFILO. Non fa ingiuria chi onestamente dice le sue ragioni. Il
partito è cosí buono che io nol merito: le qualitá del giovane sono
veramente riguardevoli. Ma dovete ricordarvi ch'io son da Bologna e
non pretendo aver a vivere o a morir in Napoli; e massime ch'ora
intendo la parte guelfa nostra contraria esser giá quietata, la vo'
maritare alla patria, ché maritandola qui mi sarebbe molto discommodo.

SINESIO. Che val quell'amico che non si discommoda per un amico?

PEDOFILO. Anzi che val quell'amico che cerca il discommodo del suo
amico? E vi fo sapere ch'ella non vuol marito napolitano, e in questo
io non son per isforzarla altrimenti.

SINESIO. I presenti mutano gli animi feminili: ricami, perle, gioie e
vesti le faranno mutar proposito.

PEDOFILO. Ella non stima vezzi feminili; è d'animo assai maschile, e
tanto maschile che non le manca nulla di maschio.

SINESIO. Il parentado si chiama parentado perché si deve far tra pari,
e fra pari ogni cosa va bene; e io non credo sia fatto parentado piú
tra suoi pari come questo: sono nobili, ricchi, d'un'etá, virtuosi e
belli egualmente, che par che sieno nati per esser sposi insieme; ed è
un matrimonio molto proporzionato e naturale.

PEDOFILO. Anzi, sproporzionato e contro natura.

SINESIO. E chi dicesse che non stessero bene insieme, meritarebbe una
forca!

PEDOFILO. E chi dicesse che stessero bene insieme, meritarebbe il
fuoco!

SINESIO. E quando i matrimoni son ben accoppiati, ogni cosa va per suo
dritto.

PEDOFILO. Il qual è che ogni cosa qui andrebbe a roverscio.

SINESIO. Giovani e gagliardi nel fior dell'etá loro, non garrirebbono
mai.

PEDOFILO. Non giostrarebbono se non di lancia, non giocarebbono se non
di pugnale.

SINESIO. Mi fo gran meraviglia che non me la concediate.

PEDOFILO. Non vi sarebbe di meraviglia se ne sapeste la cagione.

SINESIO. Vi cerco cose giuste, però ne vorrei saper la cagione perché
non vi contentiate.

PEDOFILO. Altre ne ho dette, altre ne restano a dire: però vi
conchiudo che il matrimonio sará impossibile a riuscire.

SINESIO. Avertite che le cagioni che mi spingono a pregarvene sono che
non accaggia alcun scandalo fra la vostra casa e la mia.

PEDOFILO. Avertite voi bene alla vostra casa, ch'io son sicuro che
alla mia non sia per accadervene alcuno.

SINESIO. Voi dovete molto attribuire al vostro giudizio ed esser amico
del parer vostro; ma vorrei che v'ingannaste, ché gli uomini sono piú
cattivi che buoni, e riesce piú tosto il male che il bene. Il mio
figlio sta innamorato della vostra figlia; e chi ama non istima
periglio, poco l'avere e manco la vita. Vi passeggia tutto il giorno
d'intorno la casa; tirato dal desiderio può far qualche errore, e
questi errori si tirano dietro le ruine delle case. Perciò avertite di
nuovo che non siate constretto patir a vostro malgrado qualche sorte
d'ingiuria.

PEDOFILO. Passeggi quanto vuole e faccia quanto puote, ché perde il
tempo: ed io temo tutto il contrario di quello che voi temete.

SINESIO. I giovani del nostro tempo, appena spuntano fuor della
buccia, che sentono cillicarsi dalle dolcezze d'amore e hanno il
pizzicore, s'amano e desiano trovarsi insieme; e quando vi sono, il
maschio usa la forza e le sue armi, e la femina le soffre volentieri.
Non vi dico altro.

PEDOFILO. Usi la forza quanto gli piace, ché l'armi non riusciranno.

SINESIO. Se voi sapeste quel che so io, pensareste a' casi vostri.

PEDOFILO. E se voi sapeste quel che so io, pensareste a' casi vostri.

SINESIO. Se mi date licenza, v'avisarò del tutto.

PEDOFILO. Tutte le licenze sieno vostre.

SINESIO. Voi stimate che vostra figlia sia vergine e io stimo che la
partorirá.

PEDOFILO. E io temo d'ogni altra cosa piú di questa.

SINESIO. Parlerò piú chiaro: dico che la troverete impregnata.

PEDOFILO. E io dico che sará piú tosto l'impregnante che l'impregnata.

SINESIO. Il vostro umore è cosa da ridere: sète di quei matti che non
vogliono guarire.

PEDOFILO. E il vostro umore è da far ridere tutto il mondo.

SINESIO. Ah, ah, ah, chi non ridesse?

PEDOFILO. Ah, ah, ah, chi non scoppiasse?

SINESIO. Mi duole il fianco per tanto ridere.

PEDOFILO. E a me il polmone.

SINESIO. Ah, ah, ah! ti lascio, adio.

PEDOFILO. Ah, ah, ah, andate con Dio! Or chi non ridesse di costui a
crepacuore? fa del mastro e presume saper piú degli altri, e non è
buon discepolo. Egli si pensa che Erasto suo figliuolo faccia l'amor
con Amasia mia figlia, e tien per certo che l'abbi impregnata; ed io
giocherei che Amasio sia tanto maschio e piú maschio del suo figlio,
che se ne potrebbono far duo maschi, e dubito che Amasio non faccia
l'amor con Lidia sua figlia e che un giorno me l'impregni. Or mirate
come van le cose del mondo: che quello è piú sciocco che si pensa
saper piú degli altri. Io l'ho vestito da donna per ischivarlo da un
pericolo e l'ho fatto cader in un altro: ecco piena la scena di una
falsa apparenza. Ma lo veggio che vien con Lidia: mira come la guata e
come la tien stretta! L'avea vestito da donna per tenerlo ristretto
sotto le leggi di donna, ma l'abito non fa l'uomo: ha un spirito--che
Iddio lo dica per me--che non può capirlo l'angustia di quella donna;
non ha altro di donna che l'imperfezione di correr col suo desiderio,
e avengane quel che si voglia.


SCENA V.

LIDIA innamorata, AMASIO, BALIA di Lidia.


LIDIA. Siché avete pur inteso, Amasia, mia carissima sorella, dalla
mia balia l'ostinata ostinazione di questo crudel di Cintio, cui né
servir lungo né la gran conosciuta fede a mille segni han potuto tanto
rammorbidire, che d'una finta parola mi fusse stato cortese e
liberale. E' non m'uccide per privarmi d'una giocondissima morte; né
all'incontro, perché m'usi tanta impietá, scema in me punto l'infinito
amor che gli porto. O Lidia, odiata da tutti e da te stessa!

AMASIO. Lidia mia carissima, voi sapete giá che voglio dirvi.

LIDIA. Lo so e mi rincresce saperlo: che l'abandoni affatto, eh?

AMASIO. Non è peggior cosa al mondo, vita mia, che pascere il
desiderio di speranze vane e di vani consigli; però vi dico alla
libera che la piú lodevole cosa che potesse mai fare saria liberarvi
da cosí fatto pensiero e far una ferma deliberazione di lasciar
d'amarlo; e sará meglio sentir una morte in lasciarlo che patirne ben
mille il giorno per seguitarlo.

LIDIA. Ahi! che bisognarebbe privarmi prima della vita, bisognarebbe
che non conoscessi lo splendore della sua bellezza se volessi
arrestarmi d'amarlo.

AMASIO. Ed io vorrei che piú tosto opponeste il giudicio e la ragione
in considerar che tanto tempo l'avete servito piú dell'istessa servitú
senza esser stata giamai con un sol piacevol atto guiderdonata, e non
pensar a quella bellezza ch'è sol bella per chi è pietosa; ché per
l'amor che vi porto e che conosco che portate a me, pato le medesime
passioni che patite voi, anzi a voi non cade una minima lacrimuccia
dagli occhi che tutti non sieno rivi di sangue che mi piovono dal core
e m'affligono d'un'afflizione intolerabile: né posso far che non vel
dica.

BALIA. Non è il maggior rabarbaro, figlia, per purgar l'animo di amore
che l'ingratitudine, e io non so come per tante che n'avete patite voi
stiate cosí ostinata in questo amore; però scioglietevi, vi dico, da
questo laccio.

LIDIA. Oimè, che quante volte ho tentato di sciormene me ci sono piú
strettamente aviluppata, per esser a questa guisa tessuti i lacci
amorosi! O mio cuor troppo ardente, o suo troppo freddo, o sua
bellezza che tanto mi piaci, o mio volto che cosí gli spiaci, o dolor
insoportabile, ahi, ch'io sola li so ché sola li provo!

AMASIO. Lidia mia, ascolta un consiglio.

LIDIA. Amor non ascolta consiglio.

BALIA. Avete dunque ad impazar per Cintio? Maladetta sia tal sorta
d'amore! io non so come lo potete amare pensando che siate disamata.

LIDIA. Son disamata, odiata e schivata da ciascuno.

AMASIO. Non dite cosí, ché conosco persona che v'ama tanto che non so
se voi cosí amate Cintio svisceratamente.

BALIA. Ascolta, figlia mia, ché non è morto il mondo per te giá.

LIDIA. Che miserabil uomo deve essere costui che si sia posto ad amar
me?

AMASIO. È nobile e ricco quanto voi; bello non dico quanto voi, ché
voi avanzate l'istessa bellezza.

LIDIA. Voi sète tanto bella che mi contenterei esser bella quanto voi.

AMASIO. Ma è tanto bello che voi poco anzi l'avete lodato.

LIDIA. Dove abita?

AMASIO. Poco lungi da vostra casa.

LIDIA. Sa egli che amo altri?

AMASIO. Sí bene; e i suoi dolori e i cigli sono pari ad una bilancia.

LIDIA. Come può amarmi se sa ch'io amo altrui?

AMASIO. È tanto l'amor sviscerato che vi porta che, sapendo che voi
non siate vostra ma d'altri, non lascia far cosa per liberarvi
dall'amor di questo ingrato di Cintio.

LIDIA. Come sapete voi che m'ami?

AMASIO. Ragionamo spesso de' vostri amori.

LIDIA. L'ho veduto io mai?

AMASIO. Come avete veduto me.

LIDIA. Ha ragionato meco mai?

AMASIO. Come avete ragionato con me.

LIDIA. Di che etá egli è?

AMASIO. Della mia.

LIDIA. E dice che mi ama?

AMASIO. Anzi arde; né ardentissima fornace nodrisce tante fiamme nel
suo seno quante egli ne nudre nel cuor suo per amor vostro.

LIDIA. Perché non mi si scuopre?

AMASIO. Perché vede che vi struggete per altri miseramente senza
speranza alcuna.

LIDIA. Certo che ha ragione ed è uomo di giudizio.

BALIA. Ama, figlia, chi t'ama e odia a morte chi t'odia.

LIDIA. Digli che me si scuopra.

AMASIO. Se promettete di amarlo, lo fará volentieri.

LIDIA. Dimmi prima chi sia.

AMASIO. Non è negozio questo da spedirsi cosí in fretta; né egli è
tanto vile che stia buttato in mezo la strada, che si lasci raccôr da
ognuno.

LIDIA. Che dice dell'amor mio?

AMASIO. Che Amor è cieco, non ferisce chi deve, è ingiusto, poiché
patisce che non sia riamato chi ama; maledice la sua mala ventura;
chiama Cintio ingrato e senza core, ché non corrisponde con amore a
tanto amore.

LIDIA. Dicete una bugia: c'ho lasciato d'amar Cintio.

AMASIO. Non lece dir bugie.

LIDIA. È vero; ma è manco male quando giova a chi la dice e non nuoce
a chi l'ascolta.

AMASIO. Non giova dircela, perché sa tutti i miei pensieri.

LIDIA. Deve esser vostro amico.

AMASIO. Tanto amico che son come egli stesso.

LIDIA. E dice che m'ama molto?

AMASIO. Cosí amaste voi me!

LIDIA. Sappiate, Amasia, sorella cara, che non è persona al mondo che
v'ami piú di me, perché vedo che veramente mi amate di cuore e
compatite i miei dolori.

AMASIO. Certo che se voi m'amaste mille volte piú di quello che dite,
non paghereste una minima scintilla dell'amor che vi porto. Orsú, fate
ferma risoluzione: lasciate d'amar Cintio e abbiate pietá di colui.

LIDIA. Essendo usata tanta crudeltá contro me stessa, non posso aver
pietá di niuno; ma io ho scherzato cosí con voi, Amasia mia
dolcissima. Si cangiará piú tosto il mondo che cangi io voglia o
pensiero, o Amasia. Lasciar io di amar Cintio? sarebbe piú possibile
lasciar la vita: sarò di Cintio o della morte!

AMASIO. (O miserabil effetto d'amor vano, o insuperabil pertinacia
contro di me!). Certo costui v'ará ammaliato.

LIDIA. Le malie che ave usate contro di me sono i suoi gentil modi, i
graziosi costumi e la sua bellezza.

BALIA. O immutabil petto di femina, certo che voi non parete donna!
Non v'accorgete come Amasia è tutta mutata di colore e par che venghi
meno?

LIDIA. Amasia mia, che hai? che mutazione è questa? e che doglia t'è
sovraggionta?

AMASIO. Soverchia passione mi occupa il core!

LIDIA. Balia balia, sostieni, ch'io stropiccerò l'orecchie.

BALIA. Mordile le labbia, ché cosí gli ravviverai gli spirti.

LIDIA. Rivieni, Amasia mia.

BALIA. I vostri baci l'han fatta rivenire.

LIDIA. Sia ringraziato Iddio! Amasia mia, abbi pietá di me, aiutami
con Cintio tuo vicino.

AMASIO. Non convien aver pietá di chi la niega ad altri.

LIDIA. Amore vuole che s'ami un solo e si schivi ogni altro.

AMASIO. E però Cintio schiva voi perché ama altra.

LIDIA. O infelice mio stato, che non posso arrivar chi voglio e corro
dietro a chi mi fugge!

AMASIO. L'ostinazione ha cosí indurito il suo cuore contro voi, come
avete indurito il cuor vostro contro gli altri.

LIDIA. Amasia mia, voi usate contro me le mie ragioni e mi ferite con
quelle armi con che ferisco altri.

AMASIO. Lidia mia, fate conto che questa sia una lite di cui è giudice
Amore: quella pietá, che voi chiedete ad altri, è chiesta a voi da
altri; se non date, non riceverete.

LIDIA. Adopratevi prima che Cintio m'ami, ed io mi sforzerò di amar
questo vostro amico.

AMASIO. Fate prova d'amar prima quel mio amico, ch'io poi mi adoprarò
che Cintio v'ami.

LIDIA. Se non avrò presto aita mi morrò disperata, cosí è immensa la
mia passione!

AMASIO. L'istessa sente quel mio amico per voi.

LIDIA. Ditegli che pensi in altro.

AMASIO. E Cintio dice che pensiate in altro.

LIDIA. Amasia, conservatrice della mia vita, Cintio è vostro amico e
vicino, e volendo voi potreste aiutarmi.

AMASIO. La difficultá grande mi spaventa, l'amor che vi porto è piú
grande: farò ogni cosa per amar vostro, mi sforzerò far ufficio che ne
restiate sodisfatta.

LIDIA. Deh, non mi ponete in falsa speranza!

AMASIO. Statene sicura, perché il vostro travaglio non men tiene
occupato il vostro animo che il mio. Ma io farò di modo che v'ami, se
vi dovessi perder la vita.

LIDIA. Io non ho altro schermo contro il dolore che la vostra
sofficienza e amorevolezza, e con ciò resto in vita; però vi priego
per quella cosa che voi piú amate al mondo, che quando ragionarete con
Cintio me lo facciate intendere, accioché con le mie orecchie ascolti
la sentenza che mi condannerá a morte.

AMASIO. Orsú, quando arò l'agio ve ne renderò avisata.

LIDIA. Io non so altro che darvi baci in vece di preghiere, io resto
piena di felici speranze; adio. Balia, falle compagnia insino a casa,
ch'io son gionta, non ne ho piú bisogno.


SCENA VI.

AMASIO, BALIA di Lidia.


AMASIO. Quanto sarei felice se quei baci, che mi dá pensandosi che sia
donna, me li desse nella mia forma! O dolcezza che ho gustato in quei
baci! par che ancora mi siedano nelle labra, anzi mi son discesi nel
cuore e mi respirano d'un infocato piacere. Ahi, che di finti baci ne
raccoglio veraci pene!

BALIA. La poverina si pensa trattar con pecorelle e sta in mezo di
lupi arrabbiati. Oh quanto fuggirebbe da voi, se li fussero palesi i
vostri secreti e sapesse quello che si nasconde sotto la gonna!

AMASIO. Le carezze che mi fa mi conducono alla strada della morte.
Balia mia, pensa al mio male, ché beata te!

BALIA. Vivete sicuro che per amor vostro un poco il cervello ho in
volta, ché son rissoluta che il vostro desio giunga a felice fine.

AMASIO. Ecco dieci altri scudi: tutte le mie speranze son volte a te.
Vanne in buon'ora.

BALIA. Restate felice.--Se Lidia non l'amerá da vero, farò con alcun
inganno che l'ami. «Chi non rubba non ha robba»; «Con arte e con
inganno si vive la mettá dell'anno, con inganno e con arte si vive
l'altra parte».




ATTO II.


SCENA I

ERASTO innamorato, CINTIA.


ERASTO. (Non ho lasciato luogo nella cittá, dove suol conversar
Cintio, che non abbia cerco, e non ho avuto ventura d'incontrarlo).

CINTIA. (Ho caminato gran pezza con desio di veder un poco Erasto,
perché son risoluta narrargli il mio caso sotto altri nomi e altre
persone, per iscoprir qual sia il suo animo verso il mio).

ERASTO. (Dove potrá esser gito costui?).

CINTIA. (Giá lo veggio. Vo' narrarglielo in ogni modo).

ERASTO. (Ma eccolo). Dove si va, Cintio mio caro?

CINTIA. Cercando di voi. E voi?

ERASTO. Col medesimo pensiero son uscito di casa ancor io, ché non è
ben di me quel giorno che non vi veggio; però vi andava cercando.

CINTIA. Cercavate uno che non si parte da voi mai.

ERASTO. M'amate al solito, eh?

CINTIA. Al solito, perché non si può piú, e salito al colmo non si può
piú crescere.

ERASTO. Non so come stiate di mala ciera, Cintio mio, e con un ventre
gonfio: patite forse d'oppilazione o d'idropisia?

CINTIA. Di cuor piú tosto; e i dolori son fatti meco sí familiari che
non si partono da me mai e mi tengono oppresso cosí di corpo come
d'animo. Ahi, ahi!

ERASTO. Voi sospirate: certo che sète innamorato, e gli occhi ve lo
manifestano.

CINTIA. Ragionamo d'altro, di grazia.

ERASTO. Se non ragionamo de' nostri amori, di che ragioneremo noi?

CINTIA. Dite il vero, ché a niuno appartengono quanto a noi.

ERASTO. Quante dolcezze e gioie ho conseguito in questa vita, tutte
l'ho conseguite per vostro mezo.

CINTIA. È vero che senza me non areste avuta niuna dolcezza, né di ciò
mi dovete aver obligo alcuno, perché di quella ne ho avuto altretanta
anch'io, anzi il doppio, ché ho avuto il mio e il piacer del vostro
piacere.

ERASTO. Orsú, narratemi i vostri amori, ché farò tutto il possibile
accioché abbiate il vostro intento.

CINTIA. Fusse pur cosí che lo diceste col core e non per complemento
con parole di cerimonie!

ERASTO. Mi sia cavato il core se non lo dico con tutto il core!

CINTIA. Volendo voi favorir i miei amori, son gionto a quel segno a
cui son volti tutti i miei pensieri.

ERASTO. lo non m'offerisco di nuovo, accioché non ponga in compromesso
quello che vi ho offerto da prima. Vorrei che mi comandaste, accioché
io cominciassi a sciôr uno di quegli oblighi che vi tengo, e ogni
affanno che patissi sarebbe ben impiegato per voi.

CINTIA. Non vi feci alcun serviggio mai che non l'avessi fatto con
animo di farvene degli altri: bastará solo che conosciate che io vi
ami.

ERASTO. Non moltiplichiamo in cerimonie; pregovi per quanto amor mi
portate, che mi scopriate i vostri amori.

CINTIA. Poiché mi giurate per cosa alla quale io non posso venir meno,
io vo' narrarvi i miei amori.

ERASTO. Orsú, dite.

CINTIA. Gli dirò. Ma fate conto che voi siate quella persona che tanto
amo e a cui sia accaduta questa mia amorosa istoria, accioché ne
possiate far quel giudicio che si conviene....

ERASTO. Volentieri.

CINTIA.... Io avea amicizia con una persona, l'eccellenza della cui
bellezza era tanta che non si potria esprimere a parole, ché come
avanzava tutte l'altre da me conosciute, cosí conversando con lei me
ne accesi sí fieramente che la fiamma era al maggior grado. Ma io fui
cosí destro che non la feci accorta dell'amor mio, dubitando che, non
essendo convenevol sogetto d'esser riamato da lei, avesse schivato o
sdegnato l'amor mio. M'accorgo che costei s'era invaghita d'un
gentiluomo, ma da quello non conosciuta o stimata poco; onde era cosí
impossibile io di lasciarla come quello fusse rivolto ad amarla. Io,
vedendo che col core ci perdeva il tempo e la vita insieme, feci
pensiero d'ingannarla. Mi domestico con la balia, la corroppi con
danari e l'indussi a tradirla d'un amoroso tradimento....

ERASTO. Questo è un principio d'ingiuria.

CINTIA.... Finse la balia esser amica del gentiluomo amato; e le
referí da sua parte che molto gradiva l'amor suo, ma per certi
rispetti, che sarebbon lunghi a raccontarsi, egli non voleva venir a
lei se non di notte, ché a pena si fidava di lui medesimo. La donna
rimase contenta, e si determinò la notte; ed io con le vesti simili a
quelle del gentiluomo, sotto il mentito abito fui introdotto in sua
camera, gli diedi la fede e godetti del suo amore....

ERASTO. Come costei fu cosí sciocca che non s'accorse che non giaceva
con quello che tanto amava?

CINTIA. Quella falsa imaginazion di dolcezza l'ingannò, avendo ripieno
l'animo dell'imagine della sua bellezza.

ERASTO. Ognuno si può ingannare, ma non un innamorato.

CINTIA. La buona sorte m'aiutò, in somma.

ERASTO. In ogni cosa io porei esser ingannato, ma non in questa.

CINTIA.... Cosí ella pigliando molte volte me in fallo, ma non io lei,
sotto sí piacevole inganno ho gustato le estreme dolcezze di amore.
Ahi, che non ingannava lei, ma ingannava me stesso, perché
abbracciando lei abbracciava la mia ruina, cercando refrigerio in mezo
le fiamme e riposo in mezo le pene! Ecco il meglio stato dove mi
trovo.

ERASTO. Cintio mio caro, per dirvelo alla libera, come conviene fra
tali amici come noi siamo, da che nacqui io non viddi piú brutto e piú
infame atto di questo, o non piú mai inteso tradimento al mondo,
indegno non solo da imaginarsi da un gentiluomo par vostro ma da un
barbaro e ben incolto; né so come in un bell'animo, come il vostro è,
abbia potuto capir cosí brutto pensiero. Avere ingannato una donna, il
cui sesso è esposto all'ingiurie di ognuno, poi innamorata! E che si
può dir peggio? Converrebbe che quella gentildonna perdesse la vita
per farla perdere a voi, avendo con voi perduto il suo onore; e che
colui, sotto il cui nome l'avete ingiuriata, togliesse per lei
l'impresa. Ed io vi giuro su la fé di gentiluomo che, se non fussi
vostro amico cosí stretto, torrei l'impresa di ambedue sovra di me,
tanto è l'atto infame e disonorato!

CINTIA. Oh che sentenza crudele, oh che giudice precipitoso! come
prorumpete in un cosí rigoroso decreto senza ascoltar le mie ragioni e
legittime difese!

ERASTO. E che ragioni e che difese?

CINTIA. E chi fu mai condannato senza ascoltar le sue ragioni? Amava e
ardeva senza speranza, occecato di amore non sapeva quello che mi
facesse.

ERASTO. Amor non fu mai cagion di atto discortese e infame.

CINTIA. Il mio non fu effetto di malvagio pensiero siccome appare alla
prima vista, ma per alleggiar la mia passione e non morirmi, sapendo
quanto è naturale cosa difendersi dalla morte. E che? voleva io
consumar la mia vita in piangere e suspirare?

ERASTO. Non si deve mai commettere inganno.

CINTIA. E se pur si dovesse commettere, solo per amor si dovrebbe.

ERASTO. Chi veramente ama non fa cosí.

CINTIA. Anzi, chi veramente ama fa cosí.

ERASTO. Chi ama procura l'amor della sua amata, non le procura biasmo
o disonore.

CINTIA. Era mia moglie, non l'ho machinato contra l'onore.

ERASTO. Il matrimonio non è valido, perché non è contratto con colui
col quale ella aveva l'animo; e se voi non foste cosí occecato dalla
passione, un tal fatto lo reprenderesti in un altro. Né so come non vi
morde la conscienza, che val piú di mille testimoni e accusatori.

CINTIA. Che ho fatto altro di male che rubbar le dolcezze altrui?

ERASTO. Ma che dolcezze eran le vostre di goder quel corpo di cui
l'animo non concorreva col piacere con voi? godevate un cadavero.

CINTIA. Vuol la ragione che chi è amato ami, se non vuol essere
ingannato.

ERASTO. Nello amore non bisogna assegnar ragioni, perché è libero.

CINTIA. Voi dunque perché ne assegnate tante contro di me? Avete il
torto a star cosí sul rigor del primo decreto: m'avete cosí inacerbite
le piaghe dell'anima che me ne sento morire.

ERASTO. Seguite. Par che non abbiate parola: che mutazione è questa?
voi mi parete mezo morto!

CINTIA. Sento un svenimento d'animo che mi pone in forse tra il vivere
e il morire.

ERASTO. O Dio, che cosa è questa? Cintio mio, rivenite!

CINTIA. Ho fretta di partirmi; adio.

ERASTO. Non vorrei che costui patisse alcun male, per quanto mi val
la vita, perché è il piú gentil, cortese e leal amico che mai
nascesse, e mi ama svisceratamente. Volea ragionargli un poco de'
fatti miei, ed è partito subito. Ma non so perché tardi tanto Dulone,
il mio servo, ché ho mandato in dono una collana ad Amasia. Ma lo
veggio venire.--Dulone, dimmi, son morto o vivo? perché mi porti la
morte o la vita nella tua lingua.


SCENA II.

DULONE servo, ERASTO.


DULONE. Morto, arcimorto, piú di lá de' morti, ascoltate.

ERASTO. Come vuoi che ascolti se dici che son morto? i morti non
ascoltano.

DULONE. Rivocate l'animo a voi mentre vi racconto quanto ho
fatto.--Andai col presente a Pandora mia amica e intrinseca di Amasia,
le narrai i progressi de' vostri amori: come per mezo di Cintio vostro
amico siate sposati insieme e come è pregna di voi vicina al parto, e
che l'avete fatta chiedere a Pedofilo per moglie, il qual, se ben al
principio s'è mostrato alquanto ritrosetto, speravate che presto ve la
concederebbe....

ERASTO. Presto alla conclusione, ché sto attaccato alla corda.

DULONE.... E come la domenica passata giaceste seco tutta la notte.
Ella ne restò tutta stupefatta, che, essendo Amasia tanto sua amica e
intrinseca, in una cosa di tanta importanza non si fusse fidata di
lei. E dice che la domenica passata fu con lei in un festino in casa
di una sua vicina insino alle sei ore, e che poi dormí in sua camera
insino al giorno, e che era impossibile che voi fuste giaciuto seco.
Di piú, che l'ha spogliata e vestita mille volte e che in conto alcuno
ha segno di pregnanza, anzi il ventre è cosí scarno e ritratto in
dentro che non par femina....

ERASTO. Uccidimi presto e non farmi morire d'una ferita immortale.

DULONE.... Al fin le diedi i dieci ducati per amor vostro e le diedi
la collana, ché la portasse ad Amasia. Andò molto volentieri: e dice
che Amasia restò molto meravigliata, e che non solo non era vostra
sposa ma che né col pensiero ci era caduta mai, e che ha sí ben
amicizia con Cintio ma che di voi non mosse parola mai; all'ultimo,
che l'avevate presa in cambio: e le tornò la collana. Eccola. Avete
inteso?

ERASTO. Cosí fusse nato sordo! Ma non lo credo.

DULONE. Perché non lo credete?

ERASTO. Perché se lo credessi morirei.

DULONE. Non lo credete perché vi dispiace.

ERASTO. Ma tu non sai che la domenica passata giacque meco e l'ebbi
nuda in queste braccia? come dice che dormí seco in sua camera?

DULONE. Dite che nol credete, e pure il domandate.

ERASTO. Cerco la veritá del fatto.

DULONE. Quanto piú cercherete peggio troverete: ché quel Cintio, che
voi stimate cosí buon amico, è...; basta.

ERASTO. Che vuol dire quel «basta»? che dici balbottando? che ti
riservi fra la lingua?

DULONE. M'ha ciera di un traforello, di un traditorello.

ERASTO. Ma che piú bella ciera si potrebbe veder di quella sua? come
sotto quel color di latte e rose può covar tradimento? come è
possibile che quel che dentro si covasse non apparisse di fuori?

DULONE. Io non so perché tanta affezione.

ERASTO. Mi ama, mi onora, mi serve con ogni affetto e ne ricevo
continui benefici, che è la maggior catena che attacchi la
benevolenza.

DULONE. V'ama e vi serve con amor simulato e con nemicizia coperta,
con desegni.

ERASTO. Che utile ne può sperar egli da me?

DULONE. Che so io?

ERASTO. Parla, col tuo malanno!

DULONE. Dubbito non ve la facci doppia.

ERASTO. Come doppia?

DULONE. Che mentre egli vi trattiene in casa sua con qualche puttana
vecchia in letto sotto nome di Amasia, si giaccia con Lidia vostra
sorella.

ERASTO. Perché tu non avesti mai né bontá né fede, col paragon del tuo
animo fai giudicio degli altri e pensi sia qualche traditore.

DULONE. Io non lo penso ma lo credo.

ERASTO. A che te ne sei avvisto?

DULONE. Quando egli viene a casa a trovarvi, Lidia a scavezzacollo
corre agli usci, alle fenestre per vederlo; si tramuta di cento
colori; e se la onestá di donzella non gliel vietasse, correrebbe in
mezo la strada per vederlo.

ERASTO. Di questo me ne sono avveduto anch'io, lo confessa ella e l'ha
fatto chiedere al padre per suo sposo; ma egli risponde che non vuol
ammogliarsi. Se l'amasse come tu dici, l'accettarebbe per isposo.

DULONE. Pazzo è chi accetta per isposa chi può giacer seco quando gli
piace.

ERASTO. Taci, lingua fradicia! Non so io il costume di servi, che come
veggon un che sia caro al padrone se gli congiurano contro? tu cerchi
turbar una coppia di amici cari come noi siamo.

DULONE. Questo s'acquista per dirsi il vero a' padroni e per tener dal
suo onore.

ERASTO. Non mi sono accorto io che da certi giorni in qua tu l'odii?

DULONE. Perché da certi giorni in qua m'accorgo che vi tradisce.

ERASTO. È gentiluomo, non fará cosa cattiva.

DULONE. Quel che non fa la natura, lo fa il mal uso. Ma io dubito che
voi siate come colui che ha la febre al cervello, che vede una cosa
per un'altra. Dice madonna Pandora ch'ella non vi conosce, che non ha
ventre gonfio per pensiero; e voi dite che è vicina al parto.

ERASTO. Pandora deve esser qualche porca come tu sei: vi sète
accordati insieme per farmi cadere in odio Cintio. La domenica notte
l'ebbi in braccio a suo e tuo dispetto: non sognava o stava in estasi,
e credo piú a me stesso che a niuno.

DULONE. Non dico io che non siate giaciuto con una donna e che non si
l'abbiate impregnata, ma non è Amasia.

ERASTO. Quella con la quale io giaccio ha il piú bel corpo che mai si
sia visto, i piú gentili costumi che sieno in donna, la maggior
accortezza che s'udí mai.

DULONE. Dubito che non siate come quello che dorme, che sempre sogna
quel che desia, e desto poi trova il contrario; ma il giorno avete la
mente cosí ripiena dalla sua imagine che la notte pur al buio vi par
di godere l'istessa bellezza. Però vi dovreste risolvere di vederla
ben di giorno e non starne con l'animo cosí dubioso.

ERASTO. Se potesse essere saria giá fatto.

DULONE. Usate l'ingegno o la forza.

ERASTO. Non vorrei turbarla o farle dispiacere, siché offesa nella
fede o nell'onore si sdegnasse meco e non l'avessi a godere piú mai.

DULONE. Non è vostra moglie? non è per partorir tra poco? È bisogno
che si sappia, o le piaccia o dispiaccia.

ERASTO. Orsú, cosí son rissoluto di vederla a mio modo, e se non posso
di giorno, di notte avendola in braccio: vo' per forza portarla a
casa, e seguane quel che si voglia, rovini il mondo, ancorché avesse a
romper seco l'amicizia e uccidermi con Cintio.

DULONE. Concorro con voi in un istesso volere, e sol ciò ho voluto
tutto oggi significarvi.


SCENA III.

CAPITANO, PEDOFILO.


CAPITANO. Io penso che arai mille volte letto, Pedofilo mio padrone,
per tanti scartafacci che Teseo rapí Arianna, Achille Briseida ed
Ercole Pirene, e poi quanti fracassi ne sieno seguiti da queste
rapine. Io di questi Teseunculi, Achillini ed Erculetti ne porto le
centinaia attaccati per stringa; or pensa che arei fatto per Amasia
tua figlia, di che ne sto cotto e spolpato. Ma Amor, che doma i leoni,
le tigre e i ferocissimi animali, mi mitiga l'orgoglio e rammorbidisce
il mio rabbioso sdegno. Onde per lei ho dismesso mandar popoli a fil
di spada, cittá a sangue e fuoco e far balzar castelli per aria con le
mine e altre opre da stragi; e vo' piú tosto con amorevoli persuasioni
conseguire il mio intento che venir alla forza. Però mi meraviglio non
poco di te che a concederlami ne stia cosí restivo.

PEDOFILO. (Io non vidi in mia vita giamai il piú bugiardo vantatore,
timido e impastato di mala creanza, di costui: oh che venerabil
bestia!). Mi meraviglio di voi che me la dimandiate.

CAPITANO. Anzi vo' che abbi a sommo favor di darlami: ho cento
gentildonne principali, principesse e regine che me ne pregano, perché
di pari miei pochi se ne trovano nel mondo.

PEDOFILO. Di grazia, toglietevi una di queste regine e lasciate mia
figlia.

CAPITANO. Il fatto sta a poterlo fare. Se potessi cosí lasciar
d'amarla come farla principessa o regina, lo farei assai volentieri.
Che pensi tu che ci metta a far una principessa? in una ora ammazzarei
tutte le persone di una provincia e la fo principessa, e volendola per
reina porrei a fil di spada tutti gli uomini del mondo; ma non lo fo
per non restar solo e non aver a chi comandare. Chi pensi che sia io?
Ho tanto caldo nel petto che, un minimo suspiro che buttassi,
accenderei l'aria e ridurrei una montagna in cenere; e se ponessi il
piè in fallo e stropicciassi, farei venir il terremoto; ho la presa
delle mani tanto gagliarda che, se non toccassi le cose con destrezza,
ne farei polvere.

PEDOFILO. E per questo non vo' darvi la mia figlia, ché volendola
toccare non ne faceste polvere, e volendola baciare ne faceste cenere.

CAPITANO. Per dirti il vero, ho piú l'animo inchinato a combattere in
steccato da solo a solo, debellar popoli, ruinar muraglie e abbatter
beluardi che a trattar con donne. Ma Amor per questa volta me n'ha
còlto e fa ch'io arrabbi per mio dispetto.

PEDOFILO. E Amor fa contrario effetto in lei, perché non ha core col
qual ne possa amare.

CAPITANO. O Amor senza amor, che ogni cosa hai sopra, eccetto che di
amore, dove sei? fatti vedere, ché ti farò conoscere chi sono o sia in
campagna, fantasma con quei tuoi straluzzi spuntati! Puoi negar tu che
non sia figlio di una puttana? se ne dici il contrario, menti per la
gola. Ti fo troppo onore pormi con te. Una sola cosa ti scampa dalle
mie mani: che ho troppo vantaggio teco ed io non voglio combattere con
vantaggio: tu putto ed io gigante, tu nudo ed io coperto di piastre e
maglie, tu con uno archetto ed io con pugnali, spadoni a due mani e
pistoletti. Se tu fussi mio pari, verrei fin costá dove sei, per
disfidarti. Ma tu a che ti risolvi?

PEDOFILO. Voi pensate che siate solo a ricercarmela? son tanti che per
sbrigarmene non posso attendere a' fatti miei.

CAPITANO. E chi son costoro? Fusse mai quel cattivello, quel
disgraziato di Erasto, quel civettone che non fa altro tutto il giorno
che civettarci intorno alle finestre? e va infamando per tutto che
t'ha impregnata tua figlia?

PEDOFILO. Perché non può essere quel che dice, non me ne curo.

CAPITANO. Una bastonatina che gli darò, lo farò star un anno ammalato
in letto, che non ci dará fastidio. Ma tu sei uno di quei che piglia
il peggio. Aimè, e cerchi altri? Ascolta: Amor regge suo imperio senza
spada; non darmi tu occasione che l'abbi ad adoprare!

PEDOFILO. Vi lascio, ché ho da fare.

CAPITANO. Lascio io te, ché ho da far piú di te.


SCENA IV.

CINTIA, ERASTO.


CINTIA. (O quanto è misera e infelice la mia vita, posciach'io, io,
oimè!, io con le mie orecchie ho inteso da Erasto la crudel sentenza
della mia morte; ché, sperando ch'egli avesse compassione dell'amor
mio come imagine del suo, dimostrò il volto avampato del foco dell'ira
che l'ardeva nel petto, e negli occhi suoi come in un specchio si
vedevano scolpiti il veleno e il furore, e le parole che venivan fuori
eran piene della perfidia del suo mal animo. Onde io, percossa da
quelle parole come da un folgore, fui morta prima che morisse, siché
ancora ho l'orecchie piene dell'ingiurie dettemi. Or che farò quando
s'accorgerá che quello, che ho celato sotto l'altrui persona, sia
accaduto nella sua propria? Ahi, che la sentenza della mia morte nella
sua bocca mi parea dolce e suave! Oh contro me implacabil contumacia
di fortuna! se taccio fo male, se parlo fo peggio, se non parlo io
parlerá il ventre per me. Che speranza posso aver io di salute, se
l'infirmitá ch'io pato sono fra sé contrarie e discordanti, e quel che
giova all'uno nuoce all'altro? Ecco i giochi della mia infelicitá! oh
che sogetto di poco onorata favola darò di me per tutte le lingue:
uomo di giorno e femina di notte!).

ERASTO. Cintio mio, vi son gito cercando una gran pezza.

CINTIA. Eccomi per servirvi.

ERASTO. Ti ha lasciato il dolore?

CINTIA. I dolori mi son fatti tanto familiari che mai quasi non
m'abbandonano.

ERASTO. Cintio mio, perché conosco l'amor vostro verso di me, piglio
animo di avalermi del vostro favore: i' vorrei pregarvi di molti
favori che mi premono ben assai.

CINTIA. Ho caro me si porga occasione onde possiate accertarvi
dell'amor che vi porto.

ERASTO. Ditemi prima: che sai d'Amasia mia?

CINTIA. È sempre con voi la poverina, e piú ora che mai.

ERASTO. Da questo, di che intendo pregarvi, piglio argomento dell'amor
che mi portate: ché la notte che viene mi trovi con Amasia e, perché
senza voi non posso far nulla, mi avaglio della grazia solita.

CINTIA. Veramente senza me non potreste far nulla: farò di modo che la
mia balia gli ne faccia motto e che restiate sodisfatto in ogni modo.

ERASTO. Vorrei un'altra grazia: vederla in casa vostra di giorno o in
fenestra fuor della gelosia liberamente, perché, avendola amata tanto
tempo ed essendo mia sposa, non ho potuto saziarmi di vederla a mio
modo.

CINTIA. Mi chiedete cose troppo difficili, Erasto mio: io vorrei che
soffriste quanto potete, e godeste fratanto tutto quel piacere che vi
viene offerto dalla vostra felice avventura, ché poi quando sarete
vostri conoscerete le cagioni secrete di quel che or non sapete. Come
volete ch'una donzella, o stimata donzella insin ora, venghi di giorno
in casa mia ove non son altre donne ch'una mia balia vecchia e
scimonita, e per farsi veder per le fenestre? Ponetevi in suo luogo e
siate giudice di voi stesso.

ERASTO. Non è ella mia moglie? l'onore e la sua infamia è mia.

CINTIA. Vi ponete a pericolo che, scoprendosi un tantino, la perderete
per sempre.

ERASTO. Ella è in punto di partorire e bisogna che si scuopra: un poco
piú over un poco meno non importa.

CINTIA. Forse fra questo mezo porebbe balenar per voi qualche raggio
di speranza.

ERASTO. Né mi basta sol questo; ma quando trattarete con lei in questo
particulare, vorrei esservi io presente e ascoltarlo con le mie
orecchie.

CINTIA. A che proposito? dubitate forse non si faccia l'ufficio cosí
caldamente come desiate?

ERASTO. Sapete che gli amanti intorno i loro amori credono solo al
testimonio degli occhi loro. Fate, Cintio mio caro, ch'io non resti
cosí defraudato d'un mio cosí ardente desiderio, e se amate la mia
vita adopratevi per lei.

CINTIA. Non si lascierá opra per servigio vostro, e se non di tutto,
almeno in parte ne resterete sodisfatto. Tratterò con lei; ma bisogna
che restiate discosto e appiattato di modo ch'ella non se ne accorga,
ché, cosí ingannandola, voi ne resterete sodisfatto e a lei non darete
occasione di dolersi di voi.

ERASTO. Vi prego a mostrarmi con effetto quello ch'or dimostrate con
le parole. Ma non è Amasia quella ch'or si mostra in fenestra? ella è
per certo e par che mostri voglia di ragionarvi: vi sta mirando.

CINTIA. (O Dio, a che punto costei ha voluto comparir in fenestra!).

ERASTO. O felice incontro! Or conoscerò, Cintio mio caro, quanto
appresso di voi vagliano le mie preghiere.

CINTIA. Scostatevi ché non vi vegga, se non che sconciaremo il tutto.

ERASTO. Sto qui bene?

CINTIA. Un poco piú in lá; un altro poco: cosí state benissimo. (O
Dio, in che pericolo mi pongo! Questo voler ascoltar con l'orecchie
sue e voler chiarirsene con gli occhi suoi è un certo che di voler
tacciarmi di mancamento di fede, e io conosco al volger degli occhi
che ha non so che contro di me. Certo sará insuspettito del fatto mio;
onde, accioché la suspezione non alligni e vada crescendo nell'animo
suo, è bisogno estirpar le radici e purgarla con altra evidente
chiarezza).


SCENA V.

AMASIO, CINTIA, ERASTO, LIDIA, BALIA di Lidia.


AMASIO. (Desiderarei veder passar per costá Cintio per mostrar a Lidia
che m'affatico a servirla. Ma non vorrei che Cintio s'accorgesse del
fatto e che per mio mezo s'amassero da dovero e io fussi ministro del
mio male; ma ragionando con lui vo' ingannar l'uno e l'altra, e
trattando di altra cosa li facesse ascoltar solo quelle parole che
facessero a suo proposito).

CINTIA. (Parlerò con Amasia ma non di Erasto, percioché, se da dovero
s'amassero insieme e si scoprisse l'inganno, sarebbe spacciato il
fatto mio ed io stesso m'arei data dell'ascia ne' piedi. Ma bisogna
ingannarlo, e se l'inganno non mi riesce, son rovinata. Parlerò di
modo che alcune parole ne ascolterá egli che li parranno che vadino in
suo favore, e parlerò basso poi quelle che non voglio che ascolti. Dio
me la mandi buona!).

AMASIO. (Ma ecco la balia di Lidia che vien fuori dalla sua casa).
Balia balia! accostati a me.

BALIA. Eccomi, signora mia.

AMASIO. Di' a Lidia che ascolti dalla fenestra ch'ora ragionerò di lei
a Cintio, perché me ne porge occasione; e aiutami come m'hai promesso.

BALIA. Molto volentieri; ma siate destra che né Cintio s'accorga di
lei, né pur ella dell'inganno.

CINTIA. (Io vo' salutarla).

AMASIO. (Io vo' salutarlo). Signor Cintio, Dio vi dia ogni contento!

CINTIA. Ne arei bisogno, signora Amasia mia padrona! E a voi doni
Iddio ogni contento e felicitá; né bisogna ch'io domandi come stiate
ché vi veggio bellissima.

AMASIO. L'affezion che mi portate vi fa parer cosí.

CINTIA. Anzi è cosí il grido universale, che dove voi apparite come un
lampo offuscate lo splendor di ciascheduna: e questa mattina in chiesa
se ne vide il paragone al giudicio di tutti e principalmente di un
__fidelissimo e affezionatissimo vostro servitore che vi ama e
riverisce fra tutti__.

ERASTO. (Certo ch'ora le vuol ragionar di me, ché ha detto: «un
fidelissimo e affezionatissimo vostro servidore che vi ama e riverisce
fra tutti»).

AMASIO. Chi è costui che voi dite?

CINTIA. __Era stamane__ io cogli altri in chiesa, che la giudicai
tale.

ERASTO. (Non tel dissi io? ben l'indovinava: ha detto «Erasto»).

CINTIA. Non son io vostro servidore?

AMASIO. Anzi, __mio carissimo padrone__.

ERASTO. (Ha risposto che son suo «padrone». O Cintio mio galante, o
Cintio mio realissimo amico!).

CINTIA. Le vo' chieder __una grazia__,...

AMASIO. Che mi comanda?

ERASTO. (Le chiede «una grazia»: certo le dirá che venghi a giacer
meco questa notte).

CINTIA.... la qual perché sète __solita__ concedermi altre volte, mi
prometto tanto del suo favore che so non mi mancherete:...

AMASIO. Dite via, presto.

CINTIA.... che mi prestiate le vostre vesti, ché vogliam recitare una
comedia; e mi servono __dalle due ore di notte insino all'alba__....

ERASTO. (L'ha dimandato «una grazia solita». E poi non so che ha
detto, ché non l'ho potuto intender bene; ma ará detto che venghi
«alle due ore di notte insin all'alba»).

CINTIA.... E se volete venir in casa nostra a vederla, ci onorarete
con la vostra presenza.

AMASIO. Se volete questa será al vostro comando, __né bisogna me ne
abbiate obligo alcuno, ché ho piú a caro servirlo che voi, o esser
servito__; del venir a veder recitar la comedia non posso prometterlo,
ché tra noi donne vogliam far maschere questa sera.

ERASTO. (Ha detto: che «questa sera» verrá per servirlo, né di ciò
bisogna che ce ne abbi «obligo alcuno», e che ha «piú a caro servirlo
che d'esser servito». All'ultimo non so che ha detto. O felice mia
ventura!).

CINTIA. Ma quando io vi reservirò tanta grazia?

AMASIO. Farei altra cosa per amor vostro.

CINTIA. __Vorrei un'altra grazia da Vostra Signoria__:...

AMASIO. Comandate liberamente.

ERASTO. (Le chiede «un'altra grazia»: certo sará da farsi veder
liberamente in fenestra).

CINTIA.... che quando mi mandate le vesti, me le porgeste per quel
vicolo con una pertica e che __non le faceste veder per la fenestra
sopra la porta senza gelosia__;...

ERASTO. (Giá l'ha pregata che compara «su la fenestra senza gelosia
sopra la porta»).

CINTIA.... accioché le genti vedendole non pensino alcun male....

AMASIO. Farò quanto da voi mi vien comandato.

ERASTO. (O vita mia, quanto ce l'ha concesso liberamente! Ma non so
che altra cosa ha detto piú bassamente. O Cintio mio caro, e con
quanto bel modo ne la priega! Dove sei, o Dulone, ché l'ascoltassi,
ché conosceresti Cintio quanto fusse lealissimo amico?).

CINTIA.... E questo per un effetto importantissimo:...

AMASIO. Io non vi ho inteso. Accostatevi un altro poco: dove sète?

CINTIA. Dove __era sto__.--... dico, per un effetto importantissimo.

ERASTO. (Ha nominato «Erasto», e dice: «per un effetto
importantissimo»).

AMASIO. (Giá Lidia compar su la fenestra--oh, mia ventura!--e la balia
le sta a lato: certo ne aiuterá al bisogno).--Signor Cintio, una
__vostra umilissima serva ancora vi supplica d'un favore__.

LIDIA. (Certo adesso le deve ragionar de' fatti miei).

CINTIA. Chi è «questa umilissima mia serva»? quella corteggiana
dell'altro giorno di cui mi ragionaste?

AMASIO. Il malanno che __Dio li dia! è la vostra umilissima serva
Amasia__.

CINTIA. __Costei è degnissima mia padrona__.

BALIA. (Ascolta, figlia, che ha detto che «Lidia è vostra umilissima
serva», ed egli ha risposto che sète la sua «dignissima padrona»).

LIDIA. (O Amasia mia cara, in quanto obligo tu mi poni! ben conosco
che m'ami!).

CINTIA. Che dunque mi comanda ella?

AMASIO. __Che questa notte alle due ore vengate a casa__ a portarmi le
vostre vesti; ed io le manderò a tôrre, acciò li dia ad una sua amica,
ché vogliam far maschere tra noi.

BALIA. (Li ha detto che venghi «alle due ore di notte a casa di
Lidia»).

LIDIA. (Giá l'ho inteso benissimo).

CINTIA. __Farò quanto dalla mia padrona mi sará imposto__.

LIDIA. (O felicissima Lidia, ecco quello che non ha potuto il padre,
la balia e tutto il mondo, Amasia mia dolce l'ha conseguito in un
subito: aver accettato che vuol venire insino a casa!).

CINTIA. Se volete questa che ho adosso, __questa será certissimo__.

LIDIA. (Ha replicato: «questa sera certissimo»).

AMASIO. Quelle istesse che altre volte m'avete prestato, ché siam
simili di persone.

LIDIA. (Non ho potuto intendere quel che ha detto ora: ha parlato pian
piano).

BALIA. (Dice che in ogni modo verrá in persona).

AMASIO. Non mi mancate, di grazia, se m'amate.

CINTIA. Mancherei piú tosto a me stesso.

AMASIO. Io adesso vo a spogliarmi per mandarvele; adio.

CINTIA. Adio, signora mia.

LIDIA. (O felice e contenta Lidia, ché alle due ore di notte vedrò qui
Cintio, sfogherò seco i miei ardori raccontandogli le mie pene! Balia,
vattene a casa sua e fatti raccontare appuntino ogni cosa che han
detto, ché non ho potuto intendere ben il tutto).

BALIA.(Andrò or ora).


SCENA VI.

ERASTO, CINTIA.


ERASTO. Cintio mio caro, amico mio dolce, convenevol mezo da conseguir
tutte le mie amorose consolazioni, quando vi pagherò giamai tanto
obligo? Deh, lasciate che vi baci le mani apportatrici de' remedi alle
mie passioni!

CINTIA. Vo' che me ne baciate la bocca, se la mia indignitá nol vieta.

ERASTO. Io stesso non avrei potuto far l'ufficio per me stesso secondo
l'animo mio, e se voi foste stato nel mio core e io nel vostro.

CINTIA. Non so se io son nel vostro: so ben io che voi sète nel mio.
Ma se di queste cosucce mostrate avermene cosí grand'obligo, quanto me
ne devreste per quelle che non sapete?

ERASTO. Vorrei poter sodisfar l'obligo di quanto fate per amor mio.

CINTIA. E se non lo fo per amor vostro, per chi lo debbo far io?

ERASTO. Ma dimmi, Cintio mio, tutte le paroli e che ti disse del venir
alle due ore di notte e del comparir su la fenestra; ché non potei
intender ben bene il tutto.

CINTIA. Del venir questa notte, disse che per téma di suo padre e di
quei di casa, che non si fussero avisati del fatto, avea determinato
fra sé per alcuni mesi aver pazienza di non essere insieme con voi; ma
a' vostri e miei prieghi dice che verrá senza fallo, ancorché fusse
sicura di aver a perderci la vita: né lo poté esprimere che con le piú
suavi e dolci parole.

ERASTO. E come non volevano esser dolci e suavi se uscivano dalla piú
dolce e suave bocca de quante mai fussero in terra? Poi, che disse del
comparir su la fenestra?

CINTIA. Che arebbe dato una scorsa per la casa; e come tutta la
famiglia era occupata ne' servigi, arebbe fatto segno alla balia ch'io
fusse venuto alla buca, e che sarebbe passata in casa mia.

ERASTO. Deh! andatevene a casa, gentilissimo Cintio mio, ché forse or
ora potrá aver l'agio e venirsene a casa vostra; ché con la medesima
affezione io servirei negli amori vostri.

CINTIA. Quando i miei amori saranno aiutati da voi, saranno
felicissimi. Orsú, io me ne vo, ché questa festa non si può far senza
me.

ERASTO. Veramente la gentilezza e la cortesia di Cintio è
incomparabile, e conosco che m'ama lealmente. Ecco, pur mi son
chiarito di alcune cose: che in mia presenza Cintio ha ragionato con
Amasia di me, e l'ha promesso venir questa sera--e l'ho inteso con le
mie orecchie--e che or ora si fará su la fenestra; ché se verrá,
conoscerò chiaramente che tutto sia forfantaria quanto mi ha detto
Dulone di lui.


SCENA VII.

BALIA di Cintia, ERASTO, CINTIA.


BALIA. Erasto mio padrone, Amasia m'ha fatto intendere che verrá or
ora alla fenestra, che mandiate Cintio a far la spia e che non vi
tratteniate.

ERASTO. Cintio è giá venuto, ed io non mi partirei di qua se mi fusse
consignato l'imperio di tutto il mondo.

BALIA. Eccola che viene.

CINTIA. Erasto, vita mia, Dio vi dia ogni contento e felicitá!

ERASTO. Ogni contento e felicitá che posso aver in questa vita è la
tua presenza, anima mia!

CINTIA. M'avete comandato per Cintio, vostro fidelissimo amico, che
fusse venuta qui in finestra: ecco vi ubbedisco, perché la vostra
bellezza è fatta padrona del cor mio, ogni vostro desiderio è fatto
padron del mio.

ERASTO. E quando io potrò compensarle cotanta cortesia?

CINTIA. Io non ho fatto mai tanto per lei che il suo merito non ne
meritasse molto piú.

ERASTO. Ma qual merito non cede a tanta ricompensa? pregovi per ora
appagarvi della mia perpetua servitú.

CINTIA. Non può esser servo chi è maggior del padrone.

ERASTO. Signora mia, poiché questa è la prima volta che le parlo di
giorno e la prima che Vostra Signoria mi favorisce della sua vista, la
prego a far questo ufficio un poco piú spesso.

CINTIA. Il farò sempre che conoscerò che il vedermi vi apporti
piacere.

ERASTO. Come volete che non mi apporti piacere, se non per altro ho
caro questi occhi che per vedervi?

CINTIA. Gli occhi vostri non devrebbono mai veder altro che voi
stesso, perché non ponno mirar cosa piú bella di loro; e però devreste
sempre tener dinanzi un specchio.

ERASTO. Voi sète il mio specchio, ché mirando voi vedo tutto quel
bello che posso veder qui in terra; e se pur vedete in me cosa che vi
piaccia, vien dal reflesso della vostra bellezza. Ma lasciamo le
cerimonie. Vorrei, signora mia, che mi amaste piú di quello che fate.

CINTIA. V'ho donato il mio core e sta giá in vostra podestá: fatevi
amar quanto vi piace. Ma ditemi, signor mio, come posso amarvi piú di
quello che vi amo?

ERASTO. Se m'amaste quanto vi amo io, desiareste vedermi piú spesso di
quello che fate.

CINTIA. Se voi mi vedete di rado, io vi vedo ben spesso ad ogni ora
che voglio, e vi son sempre appresso come ve ne accorgerete alcun
giorno.

ERASTO. Ditemi di grazia, è vera tanta difficoltá, che vi pone Cintio,
quando io vo' venire a vedervi?

CINTIA. Quanto Cintio vi dice è tutto vero; e fate conto ch'io e
Cintio siamo una cosa medesima: che vi parli con la mia bocca, che vi
ami col mio core, ch'io sia la sua mente, ch'io sia lui tutto; e
quando non possiamo essere insieme, egli se ne afflige quant'io, e
quando vi ha sodisfatto, n'ha quel gusto che n'ho io.

ERASTO. Veramente l'ho stimato cosí sempre, ma ho voluto saperlo di
bocca vostra, padrona singulare. Attendo l'altra grazia che vi
chiese--e perdonatemi tanta importunitá per dar questa importunitá al
mio core:--che apriate il portello della gelosia che v'impedisce la
vista, ché non mi lascia godere un tanto bene.

CINTIA. Di grazia, signor mio, stendete la vista per la strada e per
le fenestre, ché non vi sia alcuno che stia spiando i fatti nostri.

ERASTO. Non appar anima viva.

BALIA. Amasia Amasia, presto presto! ché Cintio vi chiama ché vostro
padre vi cerca.

CINTIA. Cor mio, perdonatemi.--Eccomi eccomi!

ERASTO. O infelicissima mia disgrazia, mira a che ponto è stata
chiamata! or non poteva tardar un altro pochino ché l'avessi potuto
mirar a mio modo?


SCENA VIII.

DULONE, ERASTO.


DULONE. Padrone, se foste stato meco, avreste goduto la vista della
vostra Amasia quanto avreste desiderato.

ERASTO. Teh, e come?

DULONE. È stata ragionando col suo padre una gran pezza.

ERASTO. Mira traditora bugia che ardisce dirmi! Come ora stava
ragionando col padre, se ora stava ragionando meco?

DULONE. Alcun di noi sta fuor di sé. Dove voi avete ragionato con
Amasia?

ERASTO. In casa di Cintio, in quella finestra sovra la porta; nel por
che tu facesti il piè nella strada, ella fu chiamata e partissi.

DULONE. Ed io nel por del piè in questa strada, l'ho lasciata che
stava ragionando col padre su la fenestra in quel vicolo, e l'ho vista
come veggio voi. Se Amasia non gioca di bagattelle o non è qualche
fantasima, non so come possa star in duo luoghi in uno istesso tempo.

ERASTO. Chi era seco nella strada?

DULONE. Ben dimandate quella venerabil bestia del capitano, che stava
passeggiando dinanzi a lei e suo padre, e con tanta sproporzionata
bravura che ha mosso a rider l'uno e l'altra piú di tre volte.

ERASTO. E il capitano stava mirando?

DULONE. Sí che il suo suspirare s'udiva un miglio.--Ma eccolo che
viene; non potea venir a tempo piú opportuno.


SCENA IX.

CAPITANO, ERASTO, DULONE.


CAPITANO. Ecco che la tua mala sorte pur me ti ha menato dinanzi!

ERASTO. (Anzi, la tua dinanzi a me!).

CAPITANO. E stimo che nel vedermi calará la barretta su gli occhi, e
allo sventolar del pennacchio tu debba conoscere che il cervello mi
frulla sotto.

ERASTO. (Mira che volto acerbo, che fronte crespa, che trasvoltar
d'occhi! par che mi voglia inghiottire alla vista). Che vòi tu da me
che mi stai cosí mirando?

CAPITANO. E tu perché stai mirando me?

ERASTO. Che mi curo io di mirar un tuo pari?

CAPITANO. Come sai tu dunque ch'io miro te, se tu non miri me?

ERASTO. Su, che vo' far questione teco.

CAPITANO. Tu vòi far questione meco?

ERASTO. Sí.

CAPITANO. E sei deliberato cosí?

ERASTO. Deliberatissimo.

CAPITANO. E senza altro vòi far questione meco?

ERASTO. Senz'altro.

CAPITANO. Or se tu vuoi far questione, non ne vo' far io.

DULONE. Padrone, datemi licenza ch'io facci questione con lui.

CAPITANO. Un tuo pari tôrsela meco, ah? Che stimi tu ch'io fugga le
questioni? corro io piú volentieri alle coltellate che un tedesco
invitato al bere; né si allegra cosí il chirurgo delle ferite come io
di farle: e io do di vivere a tutti, ché se non fusse per me si
morirebbono di fame. Turberei la face di Ottavian per far questione.
Ma la tua indegnitá ti salva per questa volta, e ti si perdona la
vita: però ingenocchiati e cercami perdono.

DULONE. Io ingenocchiarmi a te?

CAPITANO. Fa' quello che dico, non ti far guastare: non sai tu che, se
pongo mano alla spada, ti spolpo, disosso, scarnifico e smidollo? La
maggior cortesia che possa farti è darti una boffettina dietro la
testa e farti balzar gli occhi fuor della testa piú di un miglio e
farti restar figura contrafatta, e con un dito farti piú busi nel
corpo che non ha un crivello da crivellar meloni!

ERASTO. Capitano, ti son gito cercando molte volte per far teco
questioni per conto di Amasia, e or vogliamo azzuffarci.

CAPITANO. Io ti vo' far conoscere che veramente sono innamorato di
Amasia, ché l'odor che spira da questa casa dove abita mi ferisce
nell'anima e mi fa un essempio di pazienza: mi farei dar bastonate per
amor suo. Vo' temprar la fierezza del mio guardo, ché non ti ferisca
mirando, e vo' parlar teco cortesemente.

ERASTO. Dico che la tua è una soverchia importunitá, ché non passo mai
di qua se non ti veggia in questa strada passeggiare; però cava fuor
la spada.

CAPITANO. Non è mia usanza por mano alla spada, se almeno con un colpo
non ho speranza di squartar cento uomini, sbarattar un essercito,
cacciarmi dinanzi dieci bandiere; e avendola in mano nuda, ammazzo
cosí gli amici come gli nemici.

ERASTO. Se non poni mano alla spada, te la darò in testa con tutto il
fodero.

CAPITANO. Ahi, fortuna traditora, perché non ho meco la «gastigamatti»
o lo spadone a due mani? ché lo farei pentir del tanto ardire: e giá
mi brillano le mani. Ma perché vuoi far tu meco questioni?

ERASTO. Accioché non passi piú per questa strada.

CAPITANO. La strada è mia e ci posso passar quanto voglio.

ERASTO. Come tua?

CAPITANO. A me sta ammazzar tutti gli uomini che ci stanno e farla
mia. Ma perché non vuoi tu che ci passi?

ERASTO. Accioché non miri in quelle finestre.

CAPITANO. In quelle finestre sta Amasia mia moglie.

ERASTO. Come tua moglie?

CAPITANO. È mia e vo' che sia mia.

ERASTO. Non è tua né sará tua, né il padre la vuol dar ad un
baionaccio tuo pari.

CAPITANO. Io son stato or ora ragionando con lei e col padre nella sua
finestra.

ERASTO. Da qual finestra?

CAPITANO. Da quella che risponde sul vicolo. E ha riso e scherzato
meco.

DULONE. Ascoltate, padrone, che ha pur detto il vero senza che glielo
dimandaste.

ERASTO. A te fece tanti favori dianzi suo padre?

CAPITANO. Il padre tiene a molto favore darlami per isposa ad ogni mia
richiesta.

ERASTO. Che favori ti fece ella?

CAPITANO. Mille basciamani e inchini con la testa e con cenni, che
dimostravan apertamente che dentro brusciava tutta; e ci siamo parlati
col cuore l'un con l'altra senza adoprar la lingua, che ci sarebbe
stata anzi d'impedimento, vedendo ella il cor mio ed io il suo: e ci
siamo partiti l'un dall'altra pieni di scontentezza.

ERASTO. Dicoti che Amasia è mia moglie e giá ci siamo sposati di
nascosto, e giaccio seco quando mi piace a mio bell'agio ed è giá
gravida di me: e se ben devrei tacerlo per amor suo, pur lo dico
accioché non passi per qua; ché, cosí facendo, tu viverai sano e a me
non darai fastidio di averti a romper la testa.

CAPITANO. Con la mia testa ho fracassato bastioni e belovardi, e fo
piú col mio fronte che non fa l'ariete con la testa di bronzo. Ma
s'ella è tua moglie, ha perdute meco le sue ragioni e la ripudiarò
com'ella merita. Ma che so io se sia vero quel che dici?

ERASTO. La domenica passata giacqui seco insino all'alba.

CAPITANO. Come può esser ciò vero, se la domenica a notte fu ad un
festino d'una sua vicina ed io fui sempre seco? penso che ciò l'arai
sognato.

ERASTO. Per vincer cosí perfida tua ostinazione e ché non dichi se ciò
sia vero o no, questa notte vo a dormir seco e voglio che tu me la
veda in braccio con gli occhi tuoi.

CAPITANO. Quando vedrò questo, la disgraziarò: a me non mancano
innamorate. Che resta da far dunque?

ERASTO. Quello che tu intenderai: fatti trovar qui alle due ore di
notte ché ti farò veder quanto ti ho detto. E accioché l'uno e l'altro
di voi si penta di quanto dice, tu di averle parlato dalla fenestra e
tu d'esser stato seco al festino, vo' che siate spettatori della mia
gloria e delle mie dolcezze.

CAPITANO. Io non mi partirò da qui intorno.




ATTO III.


SCENA I.

ERASTO, DULONE.


ERASTO. Giá deve esser la cittá tutta sepolta nel sonno e la mezanotte
passata.

DULONE. Ed io stimo che non sieno ancor le due ore: voi misurate l'ore
col vostro desiderio.

ERASTO. Il tuo orologio è zoppo e flemmatico, si muove sempre tardi.

DULONE. E il vostro, spinto dal caldo dell'ardente desio, tocca assai
presto: a chi aspetta non corre l'orologio.

ERASTO. Vo' accostarmi alla casa e fare il segno.

DULONE. Ricordatevi, padrone, quando sarete insieme, accostarvi alla
luce e mirarla ben bene, accioché vi possiate accorgere se siate
ingannato.

ERASTO. Ti prometto che non potendola veder a mio modo, quando mi
licenziarò, fingerò di abbracciarla; e cosí tôrla di peso e portarmela
a casa, perché, secondo tu mi dici e io mi persuado, son stimato da
goffo.

DULONE. Dubito che con la sua vista vi incanterá, e rapito dalla
dolcezza porrete in oblio ancor voi stesso.

ERASTO. Farò come ti ho detto, ancorché ci vada il rischio di perdervi
la sua grazia.

DULONE. Fratanto farò la spia se Cintio venisse fuori, e mentre voi vi
trastullerete con lei, s'egli si trastullerá con Lidia vostra sorella.

ERASTO. Questo tuo suspetto è vano. Accostiamoci alla casa.--Ma non so
chi vien per qua: sará certo il capitano.


SCENA II.

CAPITANO, ERASTO, DULONE.


CAPITANO. Chi passa, olá, scostisi lungi, ché non s'infilzi in questo
spadone da se stesso!

ERASTO. Capitano, sète venuto a tempo per attendervi la promessa.

CAPITANO. Sarei venuto un pezzo prima se i birri e il capitano non
m'avessero trattenuto: i quali con molta mala creanza venendomi adosso
per ispiar chi fussi, io gli ho lasciati accostare, e come gli ebbi
tutti a cerchio a mio modo, mi lasciai andar con un roverscio in tondo
e ne feci dieci pezzi d'ognuno. Io restai circondato di gente intorno,
e i corpi andaron volando per l'aria, e ancor piovono dal cielo gambe,
braccia, testa e mani di quei miserelli: pochi ne scamparono per aver
avuto buone gambe.

DULONE. Ecco l'avanzo de' birri che vengono per vendicarsi.

CAPITANO. Bestie indiscrete, fatevi adietro, ché quelli han fatto bene
a morire perché sono usciti d'impaccio; ma voi ponetevi i stivali,
pigliate i cavalli da posta per andar all'altro mondo! Olá olá,
fermatevi!

ERASTO. Non è niuno, non dubitate.

CAPITANO. Meglio per loro; ché non avea pelo indosso che non gridasse
carne e sangue, ché giá di farne un scamazzo di loro l'ira m'era
salita insino al naso.

DULONE. Su, che badiamo?

ERASTO. Tacete, vo' far il segno alla balia: _fis, fis_.

CAPITANO. Questa non è la casa di Amasia.

ERASTO. È di Cintio, che per un tragetto che abbiam fatto tra l'una
casa e l'altra viene a ritrovarmi: _fis, fis_. Ecco la balia.


SCENA III.

BALIA di Cintia, ERASTO, CINTIA, CAPITANO, DULONE.


BALIA. Erasto, sète qui voi?

ERASTO. Eccomi, balia, dove è Amasia mia?

BALIA. È qui in ordine e vi sta aspettando.

ERASTO. Dille di grazia, che compaia su l'uscio, sol per dar questo
contento al cor mio.

BALIA. Di grazia, mirate che non siate sovragionti da alcuno.

ERASTO. Non dubitate ch'io e Dulone stiam facendo la spia.

CINTIA. Buona notte, Erasto, cuor mio!

ERASTO. Veramente che voi sola potete darmi la buona e felicissima
notte.

CINTIA. Posso ben dir ch'ancor io ne ricevo la parte mia.

ERASTO. Che notte notte? chiaro e felicissimo giorno! E come può esser
notte dove compaiono gli occhi vostri, che a malgrado delle piú oscure
tenebre scintillano intorno di splendidissima luce?

CINTIA. Erasto, vita mia, areste detto piú il vero: che il lampo che
vien fuor dalla fiamma accesa nel mio core illuminasse queste tenebre.

ERASTO. Se il fuoco del mio petto splendesse, aggiongerei un altro
sole a questo emisfero.

CINTIA. Desiderarei, Erasto mio, spender il tempo in piú virtuoso
essercizio che in cerimonie.

DULONE. (Che dici, capitano, è vero quanto diciamo?).

CAPITANO. (È vero e me ne dispiace).

CINTIA. Entriamo, anima mia.


SCENA IV.

DULONE, CAPITANO.


DULONE. Hai visto e inteso, capitano?

CAPITANO. Ho visto la persona, le vesti, il ventre gonfio, e intesa la
voce di Amasia; il volto non ho potuto veder bene. Ma perché Cintio è
il mezano del suo amore?

DULONE. Son grandissimi amici da che furon bambini.

CAPITANO. Oimè, che sento indragarmi d'amore e inserpentirmi di
gelosia! Ahi, mondo traditore, cosí si trattano i pari miei? non so
che mi tiene che non dia un calcio alla casa e non la facci balzar per
l'aria con quanti vi sono dentro! Ma troppo io son vile a far conto
d'una sfacciata feminella, ché non la terrei in casa per forbir i
piatti né il suo padre per famiglio di stalla. Son ricercato e va a
ricercar lui: merito questo e peggio!

DULONE. Per certo che dite bene.

CAPITANO. O Dio, e perché non compaiono su la piazza dieci compagnie
tedesche in ordine con loro coscialetti, altrettante di svizzeri o di
borgognoni con una banda di cavalli, per ficcarmi in mezo a loro e
sbramar il digiuno c'ho di carne e sangue umano, e sfogasse cosí
l'amore e la gelosia? Ma dove sono spariti da Napoli i sgherri, i
scavezzacolli, i compagnoni, ché li scapricciasse a lor modo? dove
sète, o diavoli, ché vi sto aspettando con l'arme in mano?


SCENA V.

AMASIO, DULONE, CAPITANO.


AMASIO. (Io non so se sia l'ora constituita, ché a me par ogni minimo
indugio una gran lunghezza di tempo. I pericoli mi atterriscono, la
fortuna mi spaventa, un amor m'affida: i pericoli per amore non son
pericoli. Ma non so che sia per la strada, che non mi vuol dar luogo
che me ne vada per il fatto mio).

DULONE. Ma perché desideri tedeschi, svizzeri e scavezzacolli e
diavoli, se la rabbia l'hai solo con Cintio che con i suoi ruffianesmi
t'ha tolta l'innamorata?

AMASIO. (Io non posso passar innanzi se non scaccio costor prima dalla
strada).

CAPITANO. Adesso lo desidererei cosí all'oscuro che non potesse
dir:--Siatemi testimoni!--né avesse speranza che fossimo spartiti. O
Dio! se comparisse qui, subito me li presenterei con la punta su gli
occhi; e s'egli sfugisse il colpo di vita, cambierei cosí de piedi e
gli sarei sopra con un mandritto; e s'egli cedesse alla furia e si
ritirasse adietro--ché parar di lama sarebbe mal sicuro, ché lo
fenderei per mezo insino al centro della terra,--io con un salto a piè
pari gli sarei nel fianco e con uno stramazzone e con un falso filo ne
farei centomilla quarti.

AMASIO. (Chi è questo squartatore in aria? sará certo quel ballon da
vento del capitano, né sará per levarsi di qua se non lo scaccio per
forza).

DULONE. Oh che ventura, capitano, ecco Cintio, quel che tu tanto
desideravi! Vorrebbe passare innanzi e non può per esser visto da voi.

CAPITANO. Cintio è costui? Cintio? Per vita di Marte, altri che lui
non desiava: non mi posso piú tenere che non mi lassi correre! Olá,
chi sei? passa alla larga: non s'incontri meco chi vuol pace!

AMASIO. Perché ti ho sofferto troppo, sei fatto cosí insolente; chi
sei, olá? fatti innanzi!

CAPITANO. Costui non dice a me, ché se sapesse chi sono tremerebbe dal
capo alle piante.

AMASIO. A te dico, capitano, se sei uomo da bene fatti innanzi!

CAPITANO. Non fui, non sono né voglio essere uomo da bene.

DULONE. (O cosa da crepar delle risa!).

CAPITANO. Ma tu chi sei?

AMASIO. Son chi vuoi tu che sia, quel Cintio che desiavi.

CAPITANO. Se sei Cintio, non vo' nulla da te: che occasion mi desti di
adirarmi mai teco?

AMASIO. Desiavi le compagnie di tedeschi, di sguizzeri, di genti
d'arme per azzuffarti con loro; or temi di me solo.

CAPITANO. Tu non sei compagnie né di svizzeri né di tedeschi. Vien qui
con un essercito e ti porrò in vero quanto n'ho detto.

AMASIO. Fatti innanzi, ti dico.

CAPITANO. Staria ben fresco l'onor mio, che dopo aver combattuto
cinquanta volte in steccato e debellato i superbi capi del mondo,
voglia far questioni con un figliolaccio.

AMASIO. Eccoti il figliolaccio!

CAPITANO. Questa è bastonata, in malora! le conosco per prattica.

AMASIO. Eccone un'altra; ché la medicina per buona che sia, se non è
continuata, non fa effetto. Io ti disfido.

CAPITANO. Va' va', poni la barba prima e poi mi disfida. Che onor mi
sarebbe pormi con un par tuo?

AMASIO. Perché non vuoi far questione meco?

CAPITANO. Per ragion di Stato.

AMASIO. Dove fuggi?

CAPITANO. Io fuggo? ahi, ciel traverso, io seguo te! Oimè, che ho
avuto a rompermi il collo!

AMASIO. Codardaccio, ora ti pestarò!

CAPITANO. Oh che onore! ferir un caduto è cosa da gentiluomo?

AMASIO. Alzati, ché non vo' offenderti mentre giaci.

CAPITANO. Se questo è, non m'alzerò mai. Renditi a me se non mi rendo
io a te.

AMASIO. Se ti partirai di qui tosto, farò teco la pace.

CAPITANO. M'hai ferito, non ci è l'onor mio! vo' la sodisfazione.

AMASIO. Se ti ho dato bastonate, fu per tua colpa, e son ben date e te
l'hai meritate; ma se te ne ho dato piú del dovere, ne farò
sodisfazione.

DULONE. (Tutto coperto di ferro e tutto armato, e pur teme! In somma,
tutte l'armi del mondo non armarebbono la paura: quel pugnal li serve
per busar le botti. Giá s'è alzato e se ne fugge, il poltrone).

CAPITANO. Qua qua, poltrone, volgeti a me!

AMASIO. Eccomi; dove sei? Mi scappa di man come un'anguilla; mi
provoca e poi fugge.

CAPITANO. Eccomi qua innanzi: mostri di non vedermi; dove fuggi?

AMASIO. Fermati, dove sei balzato? Non so come trapassa per questi
vicoli, ché me lo retrovo sempre dietro.

CAPITANO. Tu non vuoi vedermi né ti piace incontrarti con me. Eccomi
qui: dove sei?

AMASIO. Corro alla voce e gionto al luogo lo sento altrove. Se ti
giungo ti farò ricordare di questa notte e di questo luogo.

DULONE. (Dove si vede mai la piú bella festa? lo sfida da un capo
della strada, e come quel viene, se ne fugge per un vicolo e
comparisce per un'altra strada; lo chiama, quel viene, ed egli
scampa!).

CAPITANO. Qua qua, se tu ne vuoi.

AMASIO. Qui sento la voce, altrove sento il calpestio. Orsú vieni, ché
non vo' che tu muoia per mia mano: la mia vendetta sia la tua vita
infame: sopravivi alla tua codardia!--Questa è la casa di Lidia; vo'
fare il segno: _fis, fis_.

DULONE. (Ah, traditore, or sí che m'accorgo che tutto è vero quanto ho
suspetto!).


SCENA VI.

BALIA di Lidia, AMASIO, LIDIA, DULONE.


BALIA. Cintio mio, sète voi qui?

AMASIO. Sí ben, balia mia cara.

BALIA. Lidia, Lidia figlia, che badi che non corri a ricevere il tuo
Cintio?

LIDIA. Cintio, anima mia, dove sei?

AMASIO. Eccomi; e voi sète Lidia mia?

LIDIA. Cosí fussi polvere e cenere non essendo riamata da voi!

AMASIO. Avete il torto a dir cosí.

LIDIA. Tutto il mondo vi predica per un tempio di cortesia e di
gentilezza, solo a me usate tanta disamorevolezza e discortesia; ma io
vi veggio, e appena lo credono gli occhi miei. Certo che disconviene
ad una anima bella come la vostra l'esser sitibonda e ingorda
dell'altrui sangue.

AMASIO. (Dubito non poter contenermi ne' termini dell'onestá, perché
vorrei rispondere come devo; ma se mi mostro cosí volontaroso,
l'empirò di suspezione e forse accorgerassi dell'inganno).

LIDIA. Giá penso che sia diventata molle quella dura durezza che sí
gran tempo è stata d'intorno al durissimo vostro cuore, e mossasi a
pietá della mia fede, la qual omai meritarebbe d'esser riconosciuta da
voi.

AMASIO. Sappiate, Lidia, dolcissima anima mia, che voi sempre foste la
piú dolce fiamma del mio core; ma l'ho sempre con simulata rigidezza
cosí ben finto che voi non ve ne siate giamai accorta, dubitando che
il vostro amor non fusse stabile e solido ma capriccioso e convenevole
all'etá d'una fanciulla come sète, e che tra poco avreste voi mutato
cervello. Ma poiché v'ho conosciuta fermissima e l'amar convenevole ad
una gentildonna sua pari, ecco mi vi scuopro, ché non fu mai fiamma
cosí ardente come quella che ha per amor vostro consumato e brusciato
il mio petto.

BALIA. Ascolta, figlia, perché si è mostrato cosí crudo: ed era ben di
ragione.

LIDIA. O mio penoso diletto, non conoscevate le mie fiamme palesi,
anzi scolpite nel fronte, e ch'io era assai piú vostra che di me
stessa? conoscerete le mie pene forse quando sarò morta?

DULONE. (Chi crederebbe ch'una fanciulla scoprisse cosí bene la sua
passione?).

AMASIO. Anima mia, perché conosco il vostro amor non da scherzo ma
degno d'una persona come voi sète, con le ginocchia del core e
dell'anima chine ve ne cerco perdono, pregandovi che siate cosí
intiera padrona di me come io tutto mi vi dono per servo.

LIDIA. Orsú, Cintio mio, poiché voi affermate che cosí voi m'amate
come v'amo io, e che i vostri amori non sono vani o lascivi ma da
sposi, con licenza de' nostri padri potremo sposarci insieme.

AMASIO. Eccovi qui prontissima la mia fede d'esservi sposo e servo
mentre vivo; però calate giú, anima mia, accioché la possiamo insieme
stringere.

LIDIA. Cintio mio, conosco ben quanto un innamorato è infido guardiano
della sua amata, e principalmente quando conosce che sia amato da lei;
però io non verrò costí, ché dubito anch'io non potermi contener ne'
termini dell'onestá.

AMASIO. Ma che tradimento si porebbe imaginare maggiore che tradir
sotto la fede?

LIDIA. Temo: se mi assecurate con giuramento, verrò subito.

AMASIO. Signora mia, questo richiedermi del giuramento è una occolta
maniera di notarmi d'infedeltá: perché non posso mostrarvi se vi amo o
no, perché, conoscendomi voi modesto, stimarete ciò faccia costretto
dal giuramento.

BALIA. Credegli, figlia, credegli, ch'io verrò teco in compagnia, ché
non dandovi la fede cosí da presso non vi manterrá quanto v'ha
promesso.

LIDIA. Ecco, ne vengo a voi.

DULONE. (Non calar giú, Lidia, ché costui è un cattivello, e si t'ará
le mani adosso, non so come andrá la cosa poi).

AMASIO. (Amasio, non perderti d'animo, desta in te stesso l'ardire:
ché se mi scappa questa ventura dalle mani, mi morrò di dolore, avendo
lasciato di far cosí bell'opra).

LIDIA. Eccovi la mia fede.

AMASIO. Vita dell'anima mia, la fede senza il bacio non val nulla.

LIDIA. Questo è stato soverchio; orsú, tiratevi indietro, ché è mal
cosa star l'esca appresso al foco. Dove mi spengete? di grazia, non
fate oltraggio all'onor mio.

AMASIO. Non sète voi mia moglie? non posso far di voi quel che mi
piace?

LIDIA. Se voi volete esser cosí mio come io son vostra, non bisogna
far altra violenza; ché cosí facendo mostrate il poco amore. Balia
balia, aiutami, dove sei?

BALIA. Son qui impedita; verrò or ora. E che pensiate che sia ciò?

DULONE. (O povero padrone, se vedeste con gli occhi vostri quel che ho
visto io, areste dato credito alle parole d'un vostro fidelissimo
servidore, poiché non l'avete data per lo passato. Va', fidati
d'amici, va'. Ecco gli amici d'oggi: tutti interessi e dissegni. Chi
mostrò ad uomo amicizia piú leal di costui? e or gli fa cosí gran
tradimento. Oh quanto desiderarei ch'egli fusse qui adesso per fargli
veder il tutto con gli occhi suoi!).

SCENA VII.

CAPITANO, DULONE.

CAPITANO. Son gito cercando quel furfantello di Cintio, l'ho dato una
buona stretta; ma le botte l'han gionte l'ali a' piedi: le buone gambe
l'han salvato, ché con questa sola scrima si scampa dalle mie mani.

DULONE. Io ho inteso dar certe botte e gridar molto.

CAPITANO. Le botte le dava io, e colui che le riceveva era quel che
gridava.

DULONE. T'hai pur fatto scampar Cintio di mano: oh gran vergogna!

CAPITANO. Giuro a fé di Marte e di Bellona, che ancor ch'ei
s'incavernasse sotterra e si rinselvasse nella Transilvania, non sará
per iscampar dalle mie mani e proverá che cosa sia far sdegno ad un
par mio! Non sa egli ch'io son capitano dal cui ritratto si de' tôr il
modello de tutti i capitani del mondo?

DULONE. Veggio venir fuori Cintio da Lidia, e viene a tempo.


SCENA VIII.

AMASIO, CAPITANO, DULONE.


AMASIO. Sento nominar Cintio. Ancor sta qui questa bestia che non
lascia far i miei fatti? eccomi qui per sbestiarti, bestiaccia!

CAPITANO. Qui ci manca un schiaffo e una mentita: sta da lungi e non
posso dargli lo schiaffo, pazienza! della mentita non posso farne di
meno.--Menti d'una mentitissima, arcimentita, arcimentitissima,
mentitissimissima, missimissima mentita! Tu sei un di quei che
vogliono essere uccisi per forza; ed io ti sodisfarò, ché ti darò il
castigo con questa spada temprata nel sangue de' rodomonti.

AMASIO. Toglici questo!

CAPITANO. (Oh, figlio di puttana, un altro poco piú alto mi dava in
testa; ma è gita di piatto, se no stava fresco!). Tu chi sei?

AMASIO. Son io.

CAPITANO. (Certo sará Marte: non potrá esser altro).

AMASIO. Son Cintio al tuo comando.

CAPITANO. (Diavolo, toglitel su calzato e vestito, ché non posso
tôrmelo d'intorno tutta la notte; e gli deve venir l'odor al naso del
mio valore: Ma non importa: ché se la natura mi ha fatto d'animo
debole, mi ha fatto gagliardo di scrima).

AMASIO. Chi è questo altro tuo amico?

DULONE. (Bisogna levarmi di qua ché non mi veggia; ché ben s'è accorto
che dico mal di lui ad Erasto, e forse fra queste tenebre si volesse
sfogar la rabbia c'ha contro di me).

AMASIO. Ancor tu sei qui?

CAPITANO. (Qui ci va la schena a pericolo). Olá olá, o dalla piazza,
candele candele, ladri ladri in piazza!

AMASIO. Giá s'è fuggito.--Io non so se debba felice o infelice
chiamarmi: ché avendo quel conseguito di che non desiava maggior cosa
in vita mia, posso felicissimo chiamarmi; ma ben all'incontro misero e
infelice, avendolo conseguito contro la sua volontá e col suo
dispiacere. Ella certissimo si crede che sia Cintio: io ho fatto il
male, altri ne ará la penitenza. Io non trovo altro rimedio al mio
male che andarmene a mio padre e narrargli il successo--chi mi desia
vivo mi faccia aver Lidia per isposa, ché è impossibile che viver
possa senza lei;--so che m'ama e cercherá darmi sodisfazione.

DULONE. (E tu, savio capitano, che veggendoti poco lontano il bastone
chiami i vicini e le candele in aiuto: la paura è buon maestro da
trovar invenzioni).

CAPITANO. (Ad una repentina furia de nemici è forza cedere. Un buon
consiglio dato a tempo fa un essercito vittorioso, e un error apporta
gran ruina: quel subito consiglio fu la salvezza della mia vita).

DULONE. (Ma pur n'hai avuta una dozzina a buon conto).

CAPITANO. (In questi pericoli, «della necessitá bisogna far virtude»).


SCENA IX.

CINTIA, ERASTO, CAPITANO, DULONE.


CINTIA. Vita mia, andate in buon'ora e ricordatevi di chi v'ama.

ERASTO. Come non ricordarmi di quello che mi sta sempre fisso nella
mente?

CINTIA. Cor mio, che fate? voi mi togliete in braccio.

ERASTO. Perdonatemi, padrona, se contro il voler vostro vi porto a
casa mia: da che voi mi sète moglie, non vo' piú vivere senza voi.

CINTIA. Erasto, se mi amate non fate cotal pensiero: avete sí poco
conto dell'onor mio che le mie vergogne secrete volete che sieno
palesi a tutto il mondo? Deh, non fate cose spinto dalla furia, ché
poi non possiate pentirvene rinvenuto in voi.

ERASTO. Padrona, ho cosí rissoluto.

CINTIA. Uccidetemi piuttosto e sepelite me e le mie disonestá in
queste tenebre! lasciate di grazia, oimè!

CAPITANO. (Erasto rapisce Amasia e se la porta di peso per forza: come
patirò io tanta insolenza e dinanzi gli occhi miei?). Fermati olá,
lascia costei!

ERASTO. Se non taci e ti parti, ti farò pentir di tanta temeritá!

CAPITANO. Se non ti fermi, ti taglierò le gambe!

ERASTO. Capitan, va' via, non tôr briga dove non hai a far nulla.

CAPITANO. Come nulla? i fatti d'Amasia m'importano molto.

ERASTO. Traditore, me l'hai fatta scampar di mano: mal per te,
bestiaccia!--Dulone, vedilo tu?

DULONE. Io non vedo niuno: egli è sparito come una nebbia.--Ma
fermatevi, dove andate?

ERASTO. Orsú, me la pagherai davero!

DULONE. Padrone, io son chiaro di quanto dubitava: mentre voi sète
stato in casa di Cintio, egli, uscendo dalla casa di Amasio, è stato
in casa vostra, ha ragionato un pezzo con Lidia dalla finestra. Al fin
calò a lui; l'ha usata violenza e fattala sua donna.

ERASTO. Dovevi star imbriaco, però ti pareva di veder questo.

DULONE. Ben sta: in pago del ruffianesimo che v'ha usato, v'ha dato un
bel paio di corna.

ERASTO. Dovevi star in estasi.

DULONE. È possibil, padrone, ch'egli cosí volentieri vi fa credere il
falso, ed io non basta a farvi vedere il vero?

ERASTO. Entra e serra l'uscio.

CAPITANO. (Giá egli è entrato e serrato l'uscio. Vo' sfidarlo e
provocarlo, cosí provederò all'onor mio). _Tic, toc_.

ERASTO. Chi è lá?

CAPITANO. È il capitano qui, per mantenerti che ha fatto molto bene a
tôrti di mano Amasia la sua innamorata e fattoti restar con le man
vote e come un asino.

ERASTO. Dove è questo furfante bestione, dove sei, dove sei gito?
stimo che sei fuggito dal mondo: misero te se t'incontro!

DULONE. Entriamo, padrone, ché egli se n'è scampato.

ERASTO. Entriamo. CAPITANO. Ti sei rinserrato e inchiavato, timido
coniglio! hai paura di me, ah? Perché tanta bravura quando sei solo, e
come ti vedi incontro me, t'incaverni e te imbuchi come un granchio?
Io furfante bestione? menti per la gola: ecco son qui per
mantenertelo.

ERASTO. Capitano, se verrò fuori, sará mal per te; vattene con tutti i
tuoi diavoli!

CAPITANO. Vien fuori, vien fuori dalla tua tana! romperò l'uscio a tuo
malgrado e con una schieggia di quello ti darò mille legnate.

ERASTO. Ah, traditor villano, questo a me? dove sei, dove ti sei
appiattato, codardaccio? deh, se ti ritrovo, farò che il piú grosso
pezzo di te sia l'orecchia!

DULONE. Entrate, padrone, ché questi sono suoi modi: egli è sparito
via che non lo trovarebbe il demonio. Vi fará cosí tutta la notte:
lascialo in sua malora!

CAPITANO. Giá è riserrato. _Tic, toc_.

ERASTO. Chi è lá?

CAPITANO. Cosa d'importanza.

ERASTO. Chi sei che batti?

CAPITANO. Un vostro amico, e vorrei dir una parola ad Erasto di cose
importanti: che di grazia si facci su la fenestra.

ERASTO. Chi sei, olá? chi domandi?

CAPITANO. Son quello che tu men desii che sia, son il gran capitano,
il quale è qui comparso a disfidarti: che cali giú ché ti vo' rompere
la schena di bastonate e trattarti come meriti.

ERASTO. Va' va', ché ci conosciamo insieme; domani ci rivederemo.

CAPITANO. Ti disfido: cala giú, non dir poi che non sia venuto a
disfidarti in casa tua.

ERASTO. Hai ragione, tu sei il vincitore; non mi dar piú travaglio.

CAPITANO. Ecco t'ho fatto conoscere chi sia io: bisogna in somma
mostrar valore. Ecco ricuperato il mio onore: o vincere o morire!




ATTO IV.


SCENA I.

PEDOFILO, ERASTO.


PEDOFILO. (Sto con animo assai travagliato dal fatto di Amasio mio
figliuolo. La notte passata è scappato di casa, poi l'ho visto venir
tutto turbato: l'animo mio s'incontra alcun male!...).

ERASTO. (Son venuto rissoluto per uscir di fastidio; e sará meglio
arrossir una volta e scoprirlo che tenerlo secreto e impallidir mille
volte il giorno e soffrir mille indignitá....)

PEDOFILO. (... Vo' manifestar al mondo che sia maschio e ritornarmene
a Bologna, poiché intendo che la parte guelfa nostra nemica è giá
dipressa e annichilata).

ERASTO. (... E vo' dirgli che siamo sposati di nascosto e sia pregna
di me, ché non penso sará cosí goffo che, avendole tolto l'onore, me
la voglia negar per moglie; e quando pur non volesse concederlami,
venir alla forza, alla violenza, alla rapina).

PEDOFILO. (Ma ecco il fratello di colei che vien costá: vedrò
modestamente potergli ragionar su questo fatto).

ERASTO. (Lo veggio venir verso di me). Ben venghi il mio padre e
padrone!

PEDOFILO. Ben venghi il mio caro figlio e signore!

ERASTO. Avendomi tolto molti mesi sono Vostra Signoria per patrone e
per padre, con quella confidanza che si conviene tra figlio e padre,
son venuto a ragionargli....

PEDOFILO. Né altrimente riceverò le vostre parole.

ERASTO.... Sappiate, Pedofilo, mio carissimo padrone, che Amasia la
tua figlia è moglie mia.

PEDOFILO. Vostra moglie? Giesú, che dite? e come? ERASTO. Perché ci
siamo sposati di nascosto.

PEDOFILO. Come può esser questo?

ERASTO. Anzi è stato piú di questo: ch'essendole io sposo e servidore,
siamo giaciuti insieme ed è giá pregna di me.

PEDOFILO. Cosí è pregna di voi come ne son io!

ERASTO. Il ventre gonfio ne potrá far a voi ben larga testimonianza.

PEDOFILO. Il ventre non si potrá mai gonfiar ad Amasia se non per
qualche idropisia.

ERASTO. V'ho detto quanto è passato tra noi.

PEDOFILO. Voi avete visto il ventre gonfio a mia figlia?

ERASTO. L'ho visto e l'ho tocco, per dirlovi piú chiaramente, dalle
due ore di notte insino all'alba.

PEDOFILO. Voi dite cose impossibili: la notte passata ha dormito meco
dalle due ore insino all'alba.

ERASTO. V'ho detto il tutto.

PEDOFILO. E se voi sapeste il tutto, vi vergognareste e v'arrossireste
di quel che dite.

ERASTO. Se non volete crederlo a me, credetelo a' testimoni.

PEDOFILO. Chi sono i testimoni?

ERASTO. Cintio, il vostro vicino, che n'è stato il nostro caro mezano,
e la sua balia: che è passata dalla vostra casa alla sua per un
tragetto quando siamo giaciuti insieme.

PEDOFILO. Come ha possuto passar dalla mia nella sua casa?

ERASTO. Dico, abbiamo fatto una buca nel muro tra voi e lui, e s'è
passato per quella.

PEDOFILO. Vo' che le vostre parole stesse discoprano la bugia: fra la
mia casa e quella di Cintio non vedete che v'è il vicolo in mezo? in
qual muro avete voi fatto la buca? Se non è passata per aria o
sotterra, non ha potuto venir per altra via. Non v'accorgete che tutto
il restante sia bugia?

ERASTO. Ma io veggio il capitano. Eccovi un testimonio.

PEDOFILO. Oh che testimonio!

ERASTO. Capitano, di grazia accostatevi qua.


SCENA II.

CAPITANO, PEDOFILO, ERASTO.


CAPITANO. Pedofilo, buon giorno, poiché tua figlia ha dato a costui la
buona notte.

PEDOFILO. Chi te l'ha detto?

CAPITANO. Dimandate chi me l'ha detto? tutto il mondo.

ERASTO. Capitano, dite come passò il tutto e con veritá, e quanto
avete visto.

PEDOFILO. (Sará piú difficoltá a far dir a costui una veritá che a
farlo sudar di mezo gennaio).

CAPITANO. Quel che dico l'ho visto con questi occhi. Alle due ore di
notte vidi Amasia nella casa di Cintio venir ad incontrar Erasto fin
in mezo la strada, abbracciarlo e baciarlo; ed egli, condottola poi
su, se l'ha goduta in sino a giorno; poi l'accompagnò sin alla strada
e si licenziò da lui.

ERASTO. Anzi io volea portarla insin a casa in braccio; e per
l'impedimento che costui mi diede, mi scappò dalle mani: ch'io volea
che voi non l'aveste a veder piú mai se non dopo concessalami per
moglie.

PEDOFILO. E questo è vero?

CAPITANO. Se questo non è vero, che questa mia spada non magni piú
cuor di principi né beva piú sangue di colonelli.

PEDOFILO. L'arai tu visto in sogno questo?

CAPITANO. Se fusse altri che tu che ardisse cosí mentirmi sul viso, a
questa ora arebbe veduto il ciel della luna.

PEDOFILO. E se altri che tu avesse avuto ardir far tal testimonianza,
m'arebbe fatto adirar da dovero; ma ben ti conosco che cosí dici in
questo il vero come nelle altre tue cose.

CAPITANO. Ti mostravi assai schivo di darmi tua figlia per isposa, che
non l'accetterei per una fante di cucina: io te la renunzio ancorché
sapessi che per me ne avesse a crepar di martello. Adio. PEDOFILO. Va'
va'.

ERASTO. Ma ecco la balia di Cintio, viene a tempo: questa è pur stata
mezana de' nostri amori.


SCENA III.

BALIA di Cintia, ERASTO, PEDOFILO.


BALIA. (Veggio Pedofilo ed Erasto che gareggiano insieme. Iddio mi
aiti!).

ERASTO. Balia balia, vien qui per amor mio!

BALIA. (Oimè misera, dove sono inciampata! o terra, apriti e divorami!
adesso fia per discoprirsi il tutto. O figlia, dove m'hai tu
ridotta!).

ERASTO. Vien qui tosto, di grazia.

BALIA. Vo in fretta per un servigio di grandissima importanza. (O Dio,
come potrei scampare?).

ERASTO. Non può esser di maggior importanza di quello che si tratta
ora.

PEDOFILO. (Oh, come il testimonio viene mal volentieri all'essamina!).

BALIA. Eccomi, che volete?

ERASTO. Balia mia cara, or non è piú tempo di nasconderci: ché ben sai
che Amasia è mia moglie, però senza respetto alcuno narra alla libera
il fatto come è passato.

BALIA. Che volete saper da me meschina? io non so nulla. (O Dio, in
che intrigo mi ritrovo!).

ERASTO. Narra quanto sai di me e della figlia di questo gentiluomo.

BALIA. Non so che dirvi.

ERASTO. Tu non sei stata la mezana tra me e Amasia e principio de'
nostri amori? non sai come sia meco giaciuta e sia mia moglie?

BALIA. L'avete detto voi: a che vi giova che lo redica?

PEDOFILO. (Non lo vuol dir di bocca sua).

ERASTO. Vo' che l'accerti in presenza di suo padre.

BALIA. Lo dissi, è vero.

ERASTO. Che cosa dicesti?

BALIA. Quello che avete detto voi.

ERASTO. Non abbiam fatto un traghetto nel muro divisorio fra l'uno e
l'altro, per il quale è passata ogni volta ch'è venuta a giacer meco?

BALIA. Cosí come voi dite.

PEDOFILO. O Iddio, che intendo!

ERASTO. È piú di quello che avete inteso?--Dimmi, non è ella di me
pregna e omai è sul mese del partorire?

BALIA. Quanto dite è cosí.

PEDOFILO. Non ti vergogni tu, feminaccia del diavolo, con la tua falsa
testimonianza tôr l'onore e la fama a mia figliuola?

BALIA. Mi parto, ho da compir quel mio negozio.

ERASTO. Fermati un altro poco.--E la notte passata non è giaciuta meco
dalle due ore insino all'alba?

BALIA. Vero vero.

PEDOFILO. Falso, arcifalso, falsissimo, e ne menti centomila volte per
la gola, vecchia falsa, strega, ruffiana! Mira qua se tra noi v'è
questo vicolo in mezo: in qual muro avete voi fatto il traghetto? Se
dalle due ore di notte ha dormito in mia camera insino a giorno, come
fu in braccio di costui? Come ardisci tu dir che sia pregna, se il suo
ventre è piú ritirato in dentro che non è il mio?

BALIA. Adio adio, signori.

PEDOFILO. Mira che testimoni! Ma per mostrarvi che quanto dite di mia
figlia è tutto falso, son uomo di farla calar qua giú e che tu veggia
con gli occhi propri che non è pregna.

ERASTO. Di grazia, fatela calar qua giú, ché farò ch'ella confessi il
tutto in vostra presenza; ché giá non è piú tempo di tenersi nascosto
il fatto.

PEDOFILO. O di casa, fate che cali qua giú Amasia per cosa che importi
assai.--Che pregne? che sposi? che traghetti? imparate di grazia ad
esser piú continenti nel parlare.

ERASTO. Vi prego che voi tacciate: lasciate ragionar a me primo, ché
forse vergognandosi della vostra presenza non volesse accertarlo.

PEDOFILO. Farò come volete. Eccola che giá viene.


SCENA IV.

AMASIO, PEDOFILO, ERASTO.


AMASIO. Che comandate, mio padre?

PEDOFILO. Ascolta quel gentiluomo che dice.

ERASTO. Amasia, mia carissima sposa, or è gionto quel tempo cosí
desiato da voi, cioè di tôrci questa maschera dal volto e non aver a
viver piú di nascosto. Ho raccontato a vostro padre tutto quello ch'è
passato tra noi; non ci manca altro, solo che l'accertiate di bocca
vostra.

AMASIO. Che sposa, che sposa? che hai tu raccontato a mio padre? ma
che cosa di nascosto è passata tra noi?

ERASTO. Vita mia, lo sai meglio di me: che siamo sposati di nascosto,
giaciuti insieme e che v'ho resa gravida.

AMASIO. Io tua moglie? tu giacesti meco? io di te gravida?

ERASTO. Anima mia, perché lo nieghi?

AMASIO. Lo niego perché è una menzogna espressa!

ERASTO. Voi avete fatta la faccia rossa e vi vergognate: non è piú
tempo di vergogna, perché sète giá mia moglie.

AMASIO. Tu mi fai vergognar da dovero, e bisognarebbe veramente esser
senza vergogna perché non arrossisse. Io mi vergogno che si trovi uomo
cosí senza vergogna che mi venga innanzi con queste favole! Ma dubito
che tu sia cosí senza vergogna come senza cervello.

ERASTO. E perché senza cervello, vita mia?

AMASIO. Perché altri che un senzacervello non potrebbe dir queste
cose. Quando mi hai tu veduta o parlato prima, che mi vieni cosí
sfacciatamente dinanzi a ragionarmi di cose cosí sfacciate?

ERASTO. Moglie mia cara, non bisogna mostrarsi cosí semplice e
innocente. Qui è tuo marito e tuo padre, non hai altri al mondo che ti
amino piú di noi. Bisogna per finirla venir al tronco, per non aver a
goderci insieme di nascosto; e se non volevate venir ad un tal tronco,
non bisognava sposarci insieme.

AMASIO. Come sei tu giaciuto meco, in sogno od in farnetico?

ERASTO. La notte passata non sète voi venuta a giacer meco insino
all'alba?

AMASIO. Veggio che non solo sei pazzo, ma dubito, se tratto molto
teco, che non impazzisca ancor io. Dove hai tu meco trattato mai?

ERASTO. In camera e in letto.

AMASIO. Tu non puoi esser gentiluomo né persona onorata, poiché in sul
viso e in presenza di mio padre senza sospetto alcuno ardisci dir cose
che non fûr mai per imaginazione, con tanto pregiudizio dell'onor mio.

ERASTO. Moglie mia cara, non dico ciò per infamar l'onor vostro, ché
non ho per altro a caro la vita che per spenderla in vostro servigio;
e quando per ogni minima occasione nol facessi, allor non sarei né
gentiluomo né persona di onore.

AMASIO. Di grazia, non mi ingiuriar piú di quello che ingiuriata
m'hai: ché se a mio padre non fussero noti gli miei andamenti e la mia
vita che gli facessero fede della mia innocenza, mi faresti impazzir
da dovero.

ERASTO. Giá mi avveggio che ridete e volete accettar la veritá. Cara
mia moglie, non piú burle, non mi straziate piú di grazia: togliamoci
ad un tratto la noia di aver piú a vivere di nascosto. Prometto servir
vostro padre di modo che non si pentirá di avermi concessa voi per
isposa.

AMASIO. Io per me non so dove sia per riuscire questa cosa. Mira razza
di uomo! dice che sia pregna di lui e vicina al parto, e non vede con
gli occhi suoi che non sia vero.

ERASTO. Voi vi sète fasciata di sotto cosí stretta per non parer
pregna, onde dubito che siate per isconciarvi.

AMASIO. Tu piú mi sconci con queste tue sconcie parole.

ERASTO. Non fate male a voi né al mio figliuolo. Deh, per amor di Dio,
non siate cosí crudele che vogliate uccidere ad un tempo il padre e il
figlio!

AMASIO. O Dio, che ostinato uomo è costui! e quando stimo che cominci
a riconoscersi a poco a poco, io lo veggio indurito piú che mai.

PEDOFILO. Io son stato cheto insino adesso per veder dove avea a parar
la favola. Ella si ha chiarito del tutto: io dubito che non siate
stato ingannato da alcuno.

ERASTO. Io non sono stato ingannato se non da lei nell'amor suo;
percioché io stimava che mi amasse come amava io lei e come suo sposo,
ma veggio che è nemica del suo sposo e di se stessa.

PEDOFILO. E pur lá con la moglie. La tua perfidia mi condurrá oggi a
manifestarvi cosa che da che sono in Napoli non non ho voluto
manifestare.

ERASTO. Di grazia, ditela e togliete me e voi ad un tratto di
fastidio, perch'io in una cosí fatta pertinacia sarei per perder la
vita e l'onore, per non dir l'anima ancora.

PEDOFILO. San rissoluto di dirla.--Come hai voluto tu impregnar
costui, s'è piú maschio che tu non sei? Dubiti che non sia di razza
del lepre, che è maschio e femina, e che impregni altri e ch'ella
resti impregnata?

ERASTO. Come maschio? non l'ho io avuta in braccio cinquanta volte?

PEDOFILO. Io per non rompermi con te tutto oggi il capo, avendoti
manifestato quello che importa piú, vo' manifestarti quello che
importa meno.--Amasio, va' dentro insieme con lui e fagli conoscere se
sei femina o maschio.

AMASIO. E mi comandate cosí, padre?

PEDOFILO. Cosí ti comando io.

AMASIO. Venite dentro.

ERASTO. Volentieri.

PEDOFILO. (Io mi fo le maggior meraviglie di costui che abbi mai fatto
di cosa alcuna in mia vita: che abbia ripieno tutto Napoli c'ha
impregnata mia figlia e che sieno sposati di nascosto, che bisogna per
onor mio manifestar a tutti che sia maschio. Con questo mi torrò
dinanzi lui, il capitano e tanti che me la cercano. Ma eccolo venir
fuori). Or sí che arai toccato con mano la veritá.

ERASTO. Pedofilo caro, io non ho faccia con che possa mirarvi né da
comparir piú mai per questa strada: mi fuggirò da Napoli. Vi priego
caldamente a perdonarmi, ché, essendo stato ingannato io, cercava
ingannar voi: io era cosí perfidioso perché mi pensava che dicessi la
veritá. Ma forse alcuno me la pagherá.

PEDOFILO. Poiché sète sodisfatto, ite in buon'ora.


SCENA V.

ERASTO solo.


ERASTO. O meraviglia delle meraviglie, o Dio, che ho visto e tócco con
le mie mani? ed è possibile che sia stato tanti anni e tanti mesi in
cosí fatta cecitá e abisso di ombre, d'imagini, di larve e
d'incantamenti? son fuor di me stesso o sono in un altro mondo? Ed è
possibile che abbi amato una donna e tante volte giaciuto seco e
resala gravida di me, e or trovo che sia mutata in altro sesso? Ahi,
Cintio Cintio, questa è l'amicizia cosí cara e cosí stretta che hai tu
finta tanti anni meco, per tradirmi sotto quella e venir meco a cosí
sconci modi? O mondo traditore, e di chi debbo fldarmi? Per giacer tu
con mia sorella, farmi dormire con una puttana vecchia! Ma perché dico
«puttana vecchia», se le mie mani mai non toccorono carni piú morbide
e delicate e un corpo piú sodo e ben formato? se mai non intesi parole
piú ben formate e accorte? né costumi vidi piú nobili e piú onorate
maniere, né spirito piú vivace e divino? Io non penso che sia stata
donna, ma qualche corpo aereo formato per incantamenti d'un demonio, o
per dir meglio d'un angelo in donna trasformato. Ma poiché la prima
volta che ho veramente parlato con Amasia e conosciuto in lei costumi
poco rispettevoli e modi troppo sdegnosi e creanza piú tosto d'un
orgoglioso maschio che de una modesta femina convenevole, un tanto
amore mi si è in odio converso. O povero Erasto, ingannato, burlato e
aggirato per lo naso! Amo chi non so chi sia, son giaciuto con chi non
conosco, ho impregnato non so che cosa; e pien d'un vano amore, non so
quel che desio e sol mi resta non so come il nome di marito. Cintio me
la pagherá ben sí; conoscerá quanto possa un sdegno d'un amante
schernito! Poco sará se l'aprirò il petto con le mie mani e ne
strapperò quel cuor malvagio e traditore; farò che il mio amar a molti
ritorni amaro. O Dulone, or conosco gli avisi che tu mi davi, ch'eran
d'un buon servo e amorevole! Sia io fatto in mille pezzi, se non me ne
pagherá e se di lui non ne farò qualche funesta tragedia!


SCENA VI.

BALIA di Cintia, CINTIA.


BALIA. Fermati, figlia mia, non correr con tanto impeto, frena questo
pensiero con qualche ragionevol discorso, non ti lasciar cosí vincer
dal dolore e dalla disperazione, perché di tante hai eletta la piú
perigliosa, precipitosa e disperata rissoluzione.

CINTIA. Balia mia, vorrei maledir mille volte l'ora che nacqui: deh!
perché non mi soffocasti nella cuna? Qual pensi ch'or sia l'anima mia,
se pur ho anima in questi affanni? Il mio male è senza conforto; però
non è piú tempo di speranze o di trattenimenti. Egli non sol non mi
ama, ma da lui son odiata, sdegnata e aborrita. A me è impossibile il
viver senza di lui; però prima che sia d'altro uomo, voglio essere
della morte. Che cagion ho di vivere? La vita m'è per ogni rispetto
molesta: restando in vita, mi sarebbe il vivere piú acerbo d'ogni
acerbissima morte; sarei una che morisse mille volte il giorno senza
poter morire; solo nella morte può esser la mia pace e la mia requie.
Onde essendo risoluta morire, tardando mi uccido prima che mora: ogni
momento che tardo m'è una morte; il pensar a morire è il maggior
travaglio che sia nel morire.

BALIA. Figlia, tu sei cosí ebra dell'ira e infrenesita dal furore che
capiterai male. Non correr con tanto impeto, frena i tuoi spiriti cosí
feroci e furiosi, spera un poco meglio. Il tempo suol apportar piú
maturo consiglio: forse la fortuna ci apporterá qualche rimedio, ci
fará qualche favore.

CINTIA. Che rimedio può trovarsi ove non è rimedio alcuno? il caso è
irremediabile! Se la fortuna ci ha mostrato qualche favore, ha fatto
l'ultimo suo sforzo come quando all'infermo viene il miglioramento
della morte. Giá s'è scoverto che Amasia sia uomo; e in un'ora, in un
punto si son scoverti tanti inganni, son perdute tante fatiche e tanti
consigli che abbiam fatto tanti mesi e anni. Non ci è piú speranza,
non ci è piú pericolo, non ci è piú che temere, ogni cosa è piena di
garbuglio: ecco il fiele che ave amareggiato tutte le passate
dolcezze--se posso dir in tanto tempo aver gustato alcuna vera
dolcezza!

BALIA. Che hai dunque determinato di fare?

CINTIA. So ch'egli arde di rabbia contro me e m'odia insino a morte:
incontrandomi con lui, porrá subito le mani all'armi, le porrò
anch'io. Io cercherò di pungerlo e inasprirlo con le piú ingiuriose
parole che saprò imaginarmi. Al primo colpo gli mostrarò
disavedutamente il fianco accioché mi passi il core: vo' che quella
mano che da principio mi involò il core, quella istessa lo ferisca e
uccida. Quando poi mi conoscerá morta, conoscerá parimente il mio
amore e la mia fede; e so che la sua spada passará allor in un punto
duo cuori. Cosí morendo per le sue mani, mi saranno le piaghe care e
fortunate; morrò felice e con quella morte mi involerò dalla morte.
Però ti prego non invidiarmi cosí dolce e felice morire!

BALIA. Non sará meglio, o figlia, che gli scuopra ch'io sola son stata
cagione del tutto e ch'io l'ho ingiuriato e tradito; accioché,
sfogando la rabbia contro la mia vita stanca giá di viver e poco
lontana dalla morte, serbi la tua piú degna vita a piú felice fortuna?
Qual sarebbe la mia vita, tu mancandomi? rimarrei orfana, vedova, sola
e sfortunata, ché tu in vece di tutti sei mia madre, mio marito, mia
compagna e mia figlia. E poi ben convien ch'io ne patisca la pena,
perché io son stata cagion di consigliarti e aiutarti in questo amore.

CINTIA. Madre mia, se tu facessi questo, mi condurresti ad uccidermi
con le mie mani per disperata e mi faresti perder la vita e l'anima
insieme: però ti prego che non cerchi ingannarmi con farmi restar in
vita, ché privandomi di ciò mi privaresti di una giocondissima morte e
col volermi esser pietosa m'usaresti opra di crudeltade.

BALIA. Figlia, non sarebbe piú bene che lo scoprissi a tuo padre? ché
mi confiderei di far tanto con lui ch'egli scoprisse il fatto a
Sinesio suo padre, e fra loro trovassero qualche assetto a questi
intrighi. Chi è sforzato morire fa prima ogni sforzo di non morire:
ché all'ultimo non saremo al peggio di quel che noi siamo.

CINTIA. Sará peggio, perché mio padre, sentendosi oltraggiato da mia
madre per l'inganno usatogli, e poi oltraggiato da me nel fatto
dell'onore, si sentirá due volte ingiuriato; né stimerá ch'io spinta
da amor di marito abbia concesso il mio corpo ad Erasto, ma ben da
lascivo o disonesto appetito; onde, fatta rea e suspetta appo mio
padre di un vano appetito, non si terrá per pago se mi strangolerá con
le sue mani. Onde saresti cagione d'una mia doppia morte; donque per
quanto amor mi porti, lascia ch'io sodisfaccia al mio desio e con una
volontaria prevenga la necessaria mia morte. E dopo morta, scuopri per
ordine ad Erasto il tutto, e digli che occecata da troppo ardentissimo
amore ho fatto quanto ho fatto. A mio padre dirai che non s'affligga,
ché non ha perduto un maschio, ch'egli tanto desiderava, ma una femina
sfortunata e infelicissima.

BALIA. O indarno nata bella, o indarno tante virtú imparate, e cosí
morir tu devi? ahi stelle crudeli, e che è quel che ascolto? Figlia,
ti prego per quello latte che asciugasti dalle mie poppe, per quei
dolci travagli che ho sofferti in allevarti e nudrirti--giacché tu non
conosci tua madre, ch'io son stata la tua balia e la tua madre,--che
tu non corri con tanta furia. Vo' partirmi, ché non ti incontri con
lui dinanzi gli occhi miei. Ahi, che solo pensandoci mi si schianta il
core! Figlia, ti benedico il sangue che ti ho dato; il resto pongo
nelle man d'Iddio.

CINTIA. Va' e accompagna i prieghi tuoi con i miei a Dio, ché raccolga
la misera anima mia. E tu che raccogliesti le membra al mio natale, tu
ricevi ultimamente il mio corpo moriente; e se essendo bambina le tue
braccia mi fûr culla, mi sieno feretro nella mia morte!


SCENA VII.

LIDIA, CINTIA.


LIDIA. (Misera me, che non trovo riposo, né per molte volte che mi sia
fatta su la fenestra posso veder Cintio aver altri da parte sua che
venghi a trattar con mio padre su le mie nozze; e pur si mostrava meco
tutto di fuoco in desiarle! Ma eccolo. Mi par assai d'animo
travagliato. Dio m'aiti! forse non ará potuto accapar con mio padre le
nozze).

CINTIA. (Ogni rumor che sento, ogni persona che veggio mi par Erasto
che mi chiami e mi sfidi ad uccidermi con lui).

LIDIA. Cintio, Cintio mio!

CINTIA. Eccomi, eccomi pronto, che volete da me?

LIDIA. (Giesú, questi pon mano alla spada!). Signor Cintio, volgetevi
qua a me.

CINTIA. Deh, voi sète! (Questa sovraggionta mancava al mio affanno!).

LIDIA. Cuor mio, come state cosí travagliato?

CINTIA. Che avete voi ad impacciarvi de' fatti miei, o sia travagliato
o felice?

LIDIA. Non sapete voi che i vostri travagli son miei? come sia
possibile che voi passando un minimo travaglio, a me non sieno vive
punture nell'alma?

CINTIA. Di grazia, badate a' casi vostri.

LIDIA. Dunque, cosí tosto vi son uscita dal core?

CINTIA. Dal cor voi non ne sète uscita, perché non ci entraste giamai.

LIDIA. Oimè, che subiti mutamenti son questi? questo è dunque l'amor
che cosí caldamente dimostravate portarmi?

CINTIA. Che mutamenti? che amor? io non so che vi dite.

LIDIA. Non merita tali risposte quello che ho fatto per voi.

CINTIA. Che cosa faceste voi per me mai?

LIDIA. Eh, Cintio, non mi straziate piú di quello che sin qui fatto
m'avete! Non so che volete da me: m'avete tolto la vita, l'onore e
l'anima.

CINTIA. Veramente che voi dovete sognarvi, dovete dormir ancora.

LIDIA. Piacesse a Dio che dormisse, piacesse a Dio che mai mi
svegliasse o fusse morta mille anni sono per non udir quel che sento!
E giá parevami che il cor mio presagesse questa disgrazia,
ch'impossibil mi pareva che essendo cosí subito rivoltato ad amarmi,
che s'avesse a scemar in me un punto. Il vostro è stato odio e non
amore; ché avendo perduto con voi l'anima e il core, ben poco mi parea
se non mi aveste fatto perder l'onore ancora.

CINTIA. Io non so quello che vi diciate, e io ho altri garbugli per la
testa che badar alle vostre ciancie.

LIDIA. O dolor che avanzi tutti gli altri, o anima, o spirito mio,
perché non fuggi da questo corpo tribulato? Non vi muove dunque la
data fede?

CINTIA. Che fede, che fede vi diedi io mai?

LIDIA. Mi desti quella fede solo per ingannarmi sotto quella fede! Or
che piú tradimento può ascoltarsi che tradir una povera feminella
sotto la fede, o che piú agevol cosa d'usar fraude ad una donna, ad
una che potevi sempre ingannar che volevi? che sapevi ben quanto
t'amava e che voleva tutto quello che tu volevi, e che Amor m'avea
bendati gli occhi che non sapea quel che facesse? Ah quanto rara si
trova la fede negli uomini!

CINTIA. So che se non mi parto di qua, che non saresti per finir tutto
oggi.

LIDIA. Un traditor perfido e disleale non potea rispondermi altro che
questo: ora m'accorgo chi tu sei! Tu gentiluomo? tu perfido, barbaro e
inumano! Ma o che io morrò o farò che ti sia tratta quella lingua di
bocca, accioché non inganni alcun'altra povera donnicciuola: ti farò
cavar quel cuore malvaggio e traditore!

CINTIA. Giá s'è partita. Non mancava altro agli affanni miei! La
fortuna non comincia per una sola: a tempo che non so se debba viver
un'ora, arò pensiero dell'altrui vita. Misera, che farò, qual sará il
pensier mio? Non credo che viva anima cosí tribulata nell'inferno come
la mia: resto al mondo per un infelice essempio d'ogni miseria. Oh
quanto felici coloro che morti sono! che sará della mia vita?


SCENA VIII.

ERASTO, CINTIA, DULONE.


ERASTO. (Ed è pur stato possibile ch'un uomo abbia potuto coprir sotto
una simulata amicizia cosí orribile tradimento?).

CINTIA. (Oimè, giá conosco alle narici aperte e inspiranti infocato
fumo, dall'aria della fronte turbatissima e dal minaccievol volto la
tempesta in punto contro di me!).

ERASTO. (Ma veggio Cintio tutto mutato nel volto: giá gli sará
raccontato l'affronto). Cintio, vo' cercando di te per tutta la cittá.

CINTIA. Eccomi al vostro comando.

ERASTO. Abbreviamo le ciancie. Dimmi di grazia, Cintio, che ingiuria o
dispiacere tu ricevesti da me mai, ch'io meritassi d'esser cosí
amareggiato nell'anima per tuo conto? e sotto una finta amicizia
nascondessi un verace tradimento? Ma non è buon nemico chi non sa
fingere un buon amico.

CINTIA. Non so che vogliate dirvi.

ERASTO. Che mi abbi girato e aggirato come un putto, con darmi ad
intendere che Amasia mi amasse e sposarla all'oscuro; e dopo
ingravidata la ritrovo maschio e che non mi conosce. Tu gentiluomo di
onore no, ma d'infamia; tu di fede no, ma di tradimento!

CINTIA. Io sono gentiluomo e di onore e di fede, e ve lo farò
conoscere, e son qui nelle man vostre, e se non vi fossi verrei a
porvemi per giustificarmi con voi.

ERASTO. E hai tu tanta lingua e tanta fronte? e non ammutisci e non
arrossisci? In cambio di Amasia mi conduci a giacer meco una puttana
vecchia.

CINTIA. Nol dite che sia una puttana, ché ve lo manterrò con questa
spada mentre arò spirito a reggerla. Non m'avete voi confessato che la
prima notte che giaceste seco, godeste le primizie della sua
virginitá? come è or dunque una puttana vecchia?

ERASTO. Ho detto «puttana vecchia», non perché non sia vero quello che
ti confessai; ma chiunque ella si sia, è una vile e poveraccia, poiché
sotto altrui nome s'è venuta a giacer con uno che non sa chi si sia.

CINTIA. Ed io vi dico che è nobile e ricca quanto voi, e conosce
meglio voi che voi stesso. Ma che gran sceleratezza o peccato ha
commesso costei contro di voi che le portate tanto odio e vi sentite
cosí oltraggiato da lei? Una che ha brusciato in tanto foco per voi,
amatovi con tanta fede e datovi quei segni d'amore che da onesta
donzella si potessero dare; anzi ella per compiacervi ha trasportato i
termini di ogni donnesca onestá! E se pur ha peccato contro di voi, in
una sola cosa ha peccato: che v'ave amato troppo svisceratamente, e
accecata dal troppo insopportabile amore è venuta ne' termini che voi
sapete.

ERASTO. Chi è dunque questa femina?

CINTIA. Non bisogna saperla: perché mentre non la conoscete l'amate,
conoscendola l'odiate; sotto la falsa sembianza la raccogliete e
abbracciate, sotto la vera la scacciate e aborrite; non sapendo chi
sia l'onorate, e avendola dinanzi agli occhi l'ingiuriate e
oltraggiate e mostrate di non conoscerla.

ERASTO. Chi è cotesta brutta disgraziata?

CINTIA. Disgraziata e infelice sí bene, ma non brutta se dicevate il
vero quando stavate abbracciato con lei: che avanzava di leggiadria
tutte le umane creature.

ERASTO. Chi ha inteso questo da me?

CINTIA. Chi v'era presente: io.

ERASTO. Eravamo duo soli.

CINTIA. Fra quelli ci era ancor io.

ERASTO. Dimmi, dov'è cotesta donna?

CINTIA. Dove volete voi che sia? piú presso che voi non vi pensate:
quanto voi sète lontano da me.

ERASTO. Che ne sai tu?

CINTIA. Niun lo sa meglio di me.

ERASTO. Non è peggior sordo che quello che non vuole intendere.
Parlami un poco piú chiaro, rispondimi a proposito: chi è quella che
m'hai fatta sposare?

CINTIA. Dimandatelo a voi stesso che l'avete avuta in braccio tante
volte: niuno sa meglio di voi che la conoscete come me.

ERASTO. Non la potei mai veder bene perché eravamo all'oscuro o con un
lumicino: cosí accordato fra voi per ingannarmi, come m'avete giá
ingannato. Ma io vorrei che, imparando il mio linguaggio, mi dicessi
chiaro chi fu quella.

CINTIA. Perché sète ingrato sopra tutti gl'ingrati e cieco sopra tutti
i ciechi, anzi indegno che mai piú donna v'ami, ancorch'ella non vel
dica chi sia, tutto il mondo parla per lei: ve lo dicono gli occhi
suoi, il volto, la sua bocca e l'anima e il sangue dell'anima sua, la
qual, trafitta dalle vostre ingiuriose parole piú assai che da un
acutissimo coltello, vi manda il sangue fuori. Non vedete le lacrime
sue? che son altro le lacrime che il sangue dell'anima? E se pur sète
tanto cieco e sordo che non volete udirla né vederla, ve lo dirá
all'ultimo la sua morte che sará tra poco; anzi uccisa dalle vostre
mani, morta l'abbracciarete e la basciarete. Ma voi che sète di cosí
bel giudicio, di cosí raro intelletto e discortese cosí altamente,
come non ve ne accorgete?

ERASTO. Io non sento da te se non parole mascherate. Ma lasciamo
questa ingiuria e tocchiamone un'altra maggiore. Dimmi, come sei
infellonito cosí contro di me che, praticando in casa mia cosí alla
libera, mentre ch'io giaceva con quella... che non so come nominarla,
in casa tua, tu venivi in mia casa a far violenza a mia sorella?

CINTIA. Ti giuro su la mia fede che non solamente non ho ciò fatto, ma
né meno mi passò per il pensiero giamai!

ERASTO. Che fede fede? che fede hai o avesti tu mai? La tua fede ti
serve per ingannare chi ha fede nella tua fede.

CINTIA. «Chi non ha fede non crede». Ti giuro da quel che sono!

ERASTO. Da un disleale, da un traditore.

CINTIA. Credete a me!

ERASTO. Crederò io a quella lingua mendace che m'ha fatto mille
spergiuri?

CINTIA. Io non feci in voi mai cosa onde meritasse riceverne cosí
ingiuriose parole; ma qualunque ciò dice contro di me, ne mente mille
volte per la gola!

ERASTO. Ecco qui il testimonio. Vien qui, Dulone: non hai tu visto
costui la notte passata in casa mia ragionar con Lidia ed entrare in
casa mia?

DULONE. È vero e l'ho visto!

CINTIA. Tu hai visto me entrar in casa sua la notte passata?

DULONE. Io io, sí sí, con questi occhi!

CINTIA. Se tu non fossi suo servo a cui porto rispetto, ti darei tanti
calci su lo stomaco che ti farei vomitar il sangue e l'anima, o la
veritá. Ma s'era di notte, come mi conoscevi?

DULONE. Ti conobbi alla statura, alla voce, alle vesti, al mover della
persona, al volto senza barba.

ERASTO. Anzi quello che costui dice, Lidia lo conferma e mi cerca
vendetta dalla violenza che l'hai tu usata.

CINTIA. Io non l'ho fatto violenza, ma riveritala sempre come mia
sorella.

ERASTO. Dulone, di' a Lidia che cali giú: vo' veder se, nello
affronto, in quel tuo volto vitriato resterá qualche segno di
vergogna.

CINTIA. Non trovarete mai altro che la notte passata, che voi giaceste
con quella che voi tanto ingiuriate, io non mi partii da voi, e se fui
sempre con voi, non poteva essere altrove.

ERASTO. Non darò piú fede alle parole tue.


SCENA IX.

LIDIA, ERASTO, CINTIA, DULONE.


LIDIA. Che comandate, fratello?

ERASTO. Dimmi liberamente come passò la cosa tra voi e costui la
passata notte, e non temer di nulla.

LIDIA. Io non vi niego, fratel mio caro, che non abbia amato costui di
tutto cuore, perché mille volte dalla vostra bocca ho inteso
raccontare il valor, la virtú, i costumi e le sue gentili maniere; e
io, ponendo effetto a' suoi trattamenti quando egli con voi trattava,
conobbi ch'era assai piú di quello che voi dicevate. Lo desiai per
marito e, lo confesso, ne feci motto a mia madre; ella a mio padre e a
voi, e ne ragionò con Arreotimo suo padre: ma egli non volse
accettarmi mai. Oggi, ragionando egli con Amasia, disse voler ragionar
meco alle due ore di notte. L'attesi: venne e mi chiese perdono della
sua ostinazione; mi die' la fede di sposo; calando al buio per
stringer la fede, mi baciò per forza e con una villana violenza e
grandissima discortesia fe' oltraggio all'onor mio.

CINTIA. Ed è possibile che una signora cosí nobilmente nata, come voi
sète, finga contro di me cosí bugiarda bugia? Se ben ho ragionato oggi
con Amasia, non mi fece di voi parola mai.

LIDIA. Io non arei stimato né col pensiero che in un gentiluomo, come
voi sète, vi fusse cosí mala creanza e tanto tradimento che neghiate
or quello che non vi vergognaste di farlo con tanta sfacciatezza.

ERASTO. Che rispondi, Cintio?

DULONE. Non vedete il tacere e il timore, che sono i perpetui compagni
della colpa?

CINTIA. S'io l'avessi desiata per isposa, l'arei chiesta a voi o a
vostro padre, la qual, come offertami da prima, so che me l'arebbe
concessa, e non venir a questi modi cosí indegni.

ERASTO. Dunque, ella non dice il vero?

LIDIA. Io in nessuna parte ho mentito di quel che ho detto.

ERASTO. Io non posso piú crederti, ché, avendomi due volte ingannato,
non prestarò piú fede alle tue parole.

CINTIA. Chiamo Iddio in testimonio!

ERASTO. Tu te ne servi per ingannare.

CINTIA. Dico che ciò non solo non è vero, ma meno può esser vero; anzi
se Iddio volesse far questo vero, bisognarebbe trasformarmi dalla mia
natura e darmi altro naturale col qual bastasse a farvi una simile
ingiuria. E presto v'accorgerete che dico il vero.

ERASTO. Lidia, vattene su, ché tra noi diffiniremo le nostre
contese.--Cintio, l'amicizia che hai avuta fin ora meco non è stata
per altro che per tradirmi; ma d'oggi innanzi ti arò per quel
traditore che tu sei.

CINTIA. Io non ti ho fatto altro tradimento che di averti troppo
amato.

ERASTO. Tu non mi ci corrai piú con le tue paroline; e la spada
scoprirá la veritá, e giá mi vien la stizza passartela per lo petto.

CINTIA. Piú tosto per lo ventre, acciò non resti al mondo seme di
tanta ingratitudine! Ma poiché la volete meco, la torrò con voi assai
volentieri. Ponete mano alla spada.

ERASTO: Ancor ardisci, puttaccio, di provocarmi?

DULONE. Padron, state in cervello, ché sta armato di giacco: perciò ha
tanto ardire.

CINTIA. Vedete se ho soverchiaria con voi: ecco il fianco nudo.

ERASTO. Va' va', ché ci vedremo.

CINTIA. Finiamola ora.

ERASTO. Ci troveremo bene in altro luogo.

CINTIA. Dove, quando e come volete!


SCENA X.

ERASTO, DULONE.


ERASTO. Son desto o dormo, son vivo o morto? Che novitá son queste che
veggio o che ingannano gli occhi miei? O caso non piú intervenuto! e
se il racconto, che fia di Cintio?

DULONE. Voi l'avete fatta, padrone, assai onorata: provocate prima
Cintio all'armi, ed egli facendovisi incontro animosamente con la
spada poi, l'avete sfuggito.

ERASTO. Volevi tu che avessi ammazzato una donna?

DULONE. Che donna?

ERASTO. Quando si slacciò il giubbone, si ruppero i lacci della
camicia e dimostrò una mammella nuda.

DULONE. Che mammella mammella? dove egli ha mammelle? quante volte
l'ho io spogliato e vestito, quante volte avete dormito voi seco,
quando siamo andati alla villa a caccia, dove si videro mai mammelle?

ERASTO. Io ti dico che ho visto la piú leggiadra mammella che si
vedesse giamai in donna.

DULONE. Stimo che il furore e l'ira, di che eravate acceso contro di
lui, v'abbino mostrato una cosa per un'altra.

ERASTO. A me parve cosí vedere.

DULONE. La rabbia e lo sdegno imbriaca come il vino.

ERASTO. Potrebbe esser quel che tu dici. Andiamo a incontrarlo, ché
vo' ucciderlo in ogni modo.

DULONE. Se non fate conto dell'onor di vostra sorella e d'un incontro
come quel che v'ha fatto, di che voi vi risentirete?

ERASTO. Andiamo andiamo.




ATTO V.

SCENA I.

ARREOTIMO padre di Cintia, BALIA.


ARREOTIMO. Ed è vero quanto mi dici?

BALIA. Io v'ho narrato appuntino tutto il fatto, onde nelle mani
vostre sta la morte e la vita di mia figliuola.

ARREOTIMO. O misero Arreotimo, e qual prima piangerai di tante
disgrazie? che di maschio ch'io pensava Cintio, or sia femina; o di
femina che ora la trovo, sia disonesta; o che nel fin perduta
l'onestá, abbia insieme a perder la vita? o debbo forse pianger me
stesso che sia vissuto insino a tanto ch'abbia dovuto veder tante
disgrazie? Che tu sia femina o maschio me ne doglio e rallegro; ma mi
doglio che pensandomi aver un maschio mi ritrovo aver una femina, e mi
rallegro ch'essendo femina sia di tanta virtú e valore. Dogliomi non
abbia avuto piú riguardo all'onor tuo; mi rallegro che, inscusabile in
sé rendendosi la tua incontinenza, il pregiudicio, che hai fatto a me
e a te stessa, sia stato per uomo di tanta qualitá, la cui riputazione
e bellezza sarebbono state bastevoli a far arder altra persona di una
fanciulla inesperta. Ché se le femine cinte di mura e sotto le guardie
di madri, padri e fratelli pur fanno delle scappate, come tu, andando
libera e trattando con gentiluomini giornalmente, non avevi da
pericolare? Dogliomi ch'io non sapendo che fusse femina l'ho fatto
conversar con lui e interdettole ogni altra conversazione, talché io
medesimo son stato il ministro e il fabro della mia ruina. Ma a che
effetto Ersilia mia moglie ingannarmi?

BALIA. La poveretta sperava che, vivendo piú lungo tempo, l'amore, la
riverenza e l'ubidienza, con le quali ella pensava amarvi, ubidirvi e
riverirvi, avessero intercesso appo voi il perdono dell'inganno
usatovi, e in ricompensa di tanta affezione vi foste contentato
d'esser stato ingannato. Ma la morte le ruppe ogni disegno, onde
lasciò a me imposto e alla figliuola con profondi gemiti, che avessimo
fatto il dovuto officio per lei quando l'inganno scoverto si fusse;
ché non desio di danari, non di riputazione, ma dell'onore e
dell'anima l'avevano a ciò indotta.

ARREOTIMO. Dogliomi di tanta diffidenza che avea meco, ché i suoi
buoni portamenti fûr tali che sarebbono stati bastanti per maggior
cosa, non che di farmi curar nulla di ciò: or non conosceva ella che
io non amava cosa in terra piú di lei?

BALIA. Chi piú ama piú serve.

ARREOTIMO. Ma tu a cui era commessa la cura della sua persona, e
sapevi ch'era donna e senza la cura della madre, e conoscevi la sua
inchinazione, perché non la rimovevi da cotali pensieri overo
avisarmene me ancora, ma l'aiutavi a scavezzare il collo? ché non fece
mai donna errore che la madre o la balia non ne fussero la mezana.

BALIA. Che poteva far una povera vecchia? l'ammoniva, l'amminacciava
che voleva far consapevole voi del tutto, e con questi spaventi la
trattenni cosí dui anni; all'ultimo, spinta da una precipitosa
desperazione d'amore, ributtava tutte le mie ragioni e col pugnal nudo
in mano minacciava o d'uccidersi in mia presenza o fugirsene da Napoli
in luogo ove mai piú di lei si sapesse novella. Io, che la vedeva cosí
risoluta e infuriata, che volea fare? feci il possibile ché, avendo a
capitar male, fusse il manco possibil male.

ARREOTIMO. Io m'ho inteso schiantare il core pensando al pericolo dove
s'è trovata: ché vedendosi Erasto cosí burlato da lei né sapendo la
cosa come fusse passata, tirato da sdegno l'avesse dato qualche
ferita, e fusse stata al mondo essempio di costante ben sí, ma
d'infelicissimo amore.

BALIA. Ma perché perdete ora il tempo in parole, che potreste piú
utilmente spenderlo per la vita di vostra figliuola? ché dubito che
non siate prevenuto da lei, che, per scampar presto dalle miserie che
gli sovrastano, vuol con la morte por fine alla sua favola.

ARREOTIMO. Che ti parrebbe di fare?

BALIA. Trovar Sinesio, vostro carissimo amico, e componere seco di
modo il fatto che si racchetino fra loro.

ARREOTIMO. Cosí vo' fare. Tu vattene a casa; e se Cintia vi cápita,
dille per quanto ha cara la grazia mia, che non si parta fin ch'io non
ritorno. Io veggio Sinesio molto minaccioso e iracondo; se ne viene
alla volta mia.

BALIA. Io vado.


SCENA II.

SINESIO, ARREOTIMO.


SINESIO. Arreotimo, vengo a recarti nuova di grandissima importanza e
molto stomachevole e molesta, ma necessaria in ogni modo che si sappi;
e dubito che la nostra antica amicizia, nella quale fin da fanciulli
siamo allevati insieme, or s'abbia a partir con odio e con rancori, e
piaccia a Dio senza sangue, ché sai che i pericoli e l'ingiurie
rompono i legami dell'amicizie.

ARREOTIMO. Di che cosa?

SINESIO. L'ascoltarete. Sappiate che Cintio vostro figliuolo, fingendo
di far giacere Erasto mio figlio con una certa sua innamorata, gli ha
supposta in cambio di lei qualche donna di cattivo essere; ed egli
intanto se ne veniva in mia casa dove era ricevuto come figliuolo, e
sotto color di voler Lidia mia per isposa, l'ha tolto l'onore. Or che
vi par di questo? vo' che si dia la sentenza di tal ingiustizia con la
vostra bocca.

ARREOTIMO. Veramente il fatto è assai brutto e infamissimo, ed io
desidererei sopra di ciò il parer tuo.

SINESIO. Dirò alla libera quanto giustamente si devria fare, ché se
ben siamo in conflitto di tante passioni, pur convien che al fin
prevaglia la ragione. Bisogna che questa burla gli costi molto cara.
Prima porlo in man della giustizia, ché ben sapete che vi sia pena
capitale; e se quella ci manca, farcela con le man nostre, cioè darli
cinquanta pugnalate nel core.

ARREOTIMO. Se mio figlio avesse fatto l'ingiuria che voi dite,
meritarebbe il gastigo giá detto?

SINESIO. Non ho detto la metá di quello che meritarebbe.

ARREOTIMO. E dite da vero?

SINESIO. Non beffeggio; ché dico da senno, né mi par tempo da scherzi
questo.

ARREOTIMO. E se vostro figlio avesse usato l'istesso atto a mia
figlia, lo giudicareste voi cosí crudelmente?

SINESIO. Il somigliante io farei verso mio figlio, e forse piú
crudelmente, avendo avuto ardir di oltraggiar un amico come tu mi sei.

ARREOTIMO. Cosí faresti?

SINESIO. Cosí farei.

ARREOTIMO. E ne giuraresti?

SINESIO. E ne giurarei.

ARREOTIMO. Or per questa giustizia, avendola voi commendata di vostra
bocca e giurato che cosí fareste, diamo Erasto vostro figlio in poter
della giustizia, o che gli diamo cinquanta pugnalate nel cuore, e se
vi è, un castigo piú severo di questo; e se voi non fate far la
giustizia che m'avete promessa, provederò io per quella via che
miglior mi parerá.

SINESIO. Che cosa t'odo io dire?

ARREOTIMO. Il fatto va tutto al contrario di quel che pensate: ché
Cintio non ha tolto l'onore a Lidia, ma Erasto l'ha tolto a mia
figliuola, l'ha impregnata ed è quasi vicina al parto.

SINESIO. Che figlia aveste voi mai? voi mi burlate.

ARREOTIMO. Ho una figlia femina, e non vi burlo.

SINESIO. Di grazia, disvelatemi il negozio ché lo capisca.

ARREOTIMO. Sappiate che Cintio mio è femina e no maschio.

SINESIO. Perché lo facevate andare cosí da uomo?

ARREOTIMO. Non l'ho saputo infino ad oggi, ché Ersilia mia moglie me
lo nascose, come l'intenderete piú distesamente; e conoscendo io
vostro figlio cosí virtuoso e onorato, gli ordinai che non trattasse
con altri che con lui. L'etá e la natura han fatto lor corso; ché s'è
innamorata di lui, e dubitando non esser rifiutata da lui l'ingannò:
dandogli ad intendere che giaceva con Amasia di cui egli stava
invaghito, giacque seco e n'è pregna. Erasto chiedendo Amasia a
Pedofilo ostinatamente, questi l'ha fatto veder ch'è maschio; onde
tenendosi beffeggiato da Cintio, l'ha disfidato ad uccidersi seco.
Cintia, sovrapresa dall'ultimo grado della disperazione, vuol morir
per le sue mani, il svillaneggia e provoca il sdegno contro di sé. E
or si sta su queste prattiche. Ecco la somma del fatto; fatemi dunque
la giustizia che avete promesso di farmi.

SINESIO. O istoria tutta piena di amore, degna di non esser creduta!
ed è possibile che fra le donne se ne trovi una di cosí alti pensieri,
di cosí sublimi spiriti, d'animo cosí bello e di maniere cosí illustri
e cosí stupende? O felice coppia d'amanti! veramente conosco Erasto
molto diseguale a lei di merito; e se mai lo desiai di maggior qualitá
e valore, lo desidero ora accioché fusse meritevole di tanta donna.

ARREOTIMO. Che dunque pensate di fare?

SINESIO. Patirei piú tosto che si spartisse l'anima dal mio corpo che
si partisse cosí rara e cosí virtuosa coppia d'innamorati! e so che
altramente facendo, procacciarò la morte dell'uno e dell'altra. Va'
che suo sia quel marito che si ha comprato con tanto pericolo
dell'onore e della sua vita. O mia felice vecchiezza, vissuta vicino a
tanto che veggia una nuora entrarmi in casa, di cosí real animo, di
tanta donnesca virtú, di tante lettere e di tanto maneggio d'armi!
Questa sará il frutto e il trastullo di questa poca vita che m'avanza;
questa sola mi fará parer dolce e passar men gravemente i difetti
della mia vecchiaia. Oh che non basto fra me stesso rallegrarmi tanto
che me ne veggia satollo! Mi parrá ragionando con lei di ringiovenire.
Se mi fu cara la vita mia, mi sará d'oggi innanzi. Vo' ch'ella governi
il tutto e sia donna e madonna del mio avere.

ARREOTIMO. Vorrei ringraziarvi a pieno di tanto buon animo verso la
mia figliuola; ma non posso, ché le lacrime me l'impediscono. Son
rivenuto; mi avete riposto l'anima nel corpo, ché avendo mal ella, non
era possibile che avess'io potuto vivere.

SINESIO. Non piú parole, ché la brevitá del tempo non ricerca piú
lunghi ragionamenti: itene a casa, e s'ella vi cápita, sia vostra cura
di trattenerla, ché se s'incontrasse con Erasto prima ch'io le
parlassi, potrebbono porre in effetto il loro fiero proponimento;
ch'io cercherò di Erasto e di racchetarlo.

ARREOTIMO. Adio.


SCENA III.

ERASTO, SINESIO.


ERASTO. Quanti impeti di precipitose voglie in un punto m'assalgono,
né so dove dar di capo!

SINESIO. Erasto, tu qui sei?

ERASTO. Cosí non vi fussi e che fussi morto dieci anni sono!

SINESIO. Che cose ti traggono cosí fuor di cervello?

ERASTO. Inganni, finzioni e tradimenti.

SINESIO. Fermati un poco qui, narrami il tutto: forse non saran tali
come gli estimi.

ERASTO. Non fui mai ne' miei giorni in maggior angoscia: una nuvola di
melancolia m'adombra d'intorno il core.

SINESIO. Narramelo, ti dico.

ERASTO. Lo saprete un'altra volta, ch'or non ho tempo.

SINESIO. Il negarmelo cosí ostinatamente mi accresce la voglia di
saperlo.

ERASTO. Sappiate che doppiamente mi sento oltraggiato da Cintio, e nel
fatto di mia sorella e dell'avermi fatto sposar una donna, che non so
chi sia, sotto nome di Amasia, che col vostro consenso l'avea fatta
dimandare al padre. M'ha fatto giacer seco e l'ho impregnata: al fin
ho discoperto che Amasia sia maschio.

SINESIO. Nel fatto di Lidia l'ingiuria è manifesta, ma non sappiamo
chi l'ha ingiuriata; nel fatto di Amasia di che ti duoli di lui? Se
non hai goduto quel corpo di Amasia, pur l'hai goduto con
l'imaginazione e ne hai preso piacere.

ERASTO. Quella donna, con la quale mi fe' giacere, era d'una bellezza
incomparabile, d'un spirito vivacissimo e di sí meravigliose maniere
che l'anima mia cieca non se le sa imaginare piú grandi e stupende; e
or non posso saper da lui chi sia.

SINESIO. Ti contentaresti che fusse tua sposa colei con la qual tu
giacesti?

ERASTO. Vorrei saper due cose: prima di che condizione ella sia....

SINESIO. Di miglior che tu non sei, e con forse cinquantamila ducati
di dote.

ERASTO. Vorrei ancor sapere se il tôr costei per moglie fosse di
vostro contento.

SINESIO. Io ne sarei contentissimo, né altro mi resta ad esserne
contento a pieno se non che ne resti contento ancor tu.

ERASTO. Ed io son contento, contentissimo.

SINESIO. Ed io farò che sia tua moglie. Nel fatto di Lidia, non è
possibil che Cintio gli abbi usata violenza.

ERASTO. Caro padre, di grazia dimmi chi sia la mia moglie.

SINESIO. Cintio è tua moglie: eccola bella e spedita.

ERASTO. Come Cintio mia moglie? Padre, voi mi burlate.

SINESIO. Sappi che Cintio è donna, e il padre non l'ha saputo insino
adesso. Ella, conversando teco e conoscendo il tuo merito e il suo, e
conoscendosi degna di te e tu di lei, conoscendo Amasia indegna di te
e tu di lei, s'occecò nell'amar tuo; né avendo animo di scoprirloti
perché tu stavi invaghito di Amasia, per non morirsi di passione, si
dispose ingannarti e giacque teco sotto nome di Amasia.

ERASTO. O Dio, che intendo! ecco districato l'intrigo d'una
intricatissima comedia: questa luce ha disgombrato tutte le tenebre
del mio intelletto. Ho tanto legati i sensi che non so se sia vivo o
morto: l'anima mia sta cosí confusa tra tanta meraviglia e allegrezza
che non può mostrar quel mar di gioia dove or nuota. Ecco passo da un
abisso di affanni ad un mar di delizie! O vivo spirto del cuore e
dell'anima mia, chi sará piú di te generosa e amorevole, chi piú
costante in amare, chi piú fedele in servire, chi nella conversazione
piú dolce, chi ne' trattamenti piú soave? O donna degnissima d'ogni
onore, o essempio di eroica virtú, chi sará piú di te paziente,
servente e perseverante? e chi di me piú cieco, piú ingrato e piú
disamorevole? Poiché tante volte sotto altri nomi e altre persone, in
tanti sonetti, in tante elegie, in tante cifere m'hai narrati gli
accidenti degli amori tuoi, ed io tanto ignorante non intendeva e non
penetrava il secreto, or come potevi tu piú dolcemente beffarmi? con
quai piú onorati modi potevi tentar l'animo mio? con qual piú grazioso
effetto potevi scorger la mia disamorevolezza? Ed io con tante villane
e discortesi parole e al fin con fiere pugnalate ho voluto pagarti di
tanto amore! Al fin non riuscendoti meco alcun disegno, volevi morire
e morir per le mie mani. Dio sa che sia ora di te, ché, non ti
riuscendo il morir per le mie mani, dubito che ti sarai uccisa con le
tue; e se non sei morta, sarai poco lontana dalla morte, ché giá ti
scorgeva i segni nel volto spiegati dalla disperazione. Hai voluto
pagar, o invittissima donna, la colpa delle mie sciocchezze con la tua
morte: il che ha dato a questo core un perpetuo tormento, a questi
occhi perpetue lacrime; anzi mi ucciderò con le mie mani, ché
veramente mi conosco indegno di piú vivere, infame mostro, senza anima
e senza core!

SINESIO. Ma perché trattieni te stesso e me consumando questo tempo in
dolerci? corri e senza lasciar punto di sollecitudine va' ricercandola
per una strada, ed io per un'altra; forse l'incontraremo. Io vado
ringraziando sempre la divina bontá ché mi dia per nuora una donna di
sí mirabil condizione!

ERASTO. Vado. Ma eccola che viene. O dolcissima vita dell'anima mia,
mira come sta in estasi rapita da se stessa, e se ben mesta e
afflitta, pur spira di un generoso ardire!


SCENA IV.

CINTIA, ERASTO.


CINTIA. Io ho gran dubio che, quando disavedutamente mi sfibiai il
giubbone, Erasto se sia accorto ch'io fussi femina, e però ritirò la
spada e non m'uccise; ma se la sua spada mi perdonò la vita, non me la
perdonerá il veleno. Ahi! che il mio amore per sí strani successi non
scema punto, ma va piú sempre crescendo.

ERASTO. (Va ragionando fra se sola, fa diverse mutazioni, s'adira,
s'attrista e si vergogna: segni d'affanno che la sua misera anima deve
patire! Eccolo che mi sta aspettando, e se dalla vista si ponno
scorgere gli effetti dell'animo, arde nel suo petto la rabbia e lo
sdegno contro di me).

CINTIA. Erasto, son qui per mantenervi quello che v'ho promesso.

ERASTO. Che cerchi tu da me?

CINTIA. Quel che sei solito darmi: crudeltá, morti, uccisioni. Io son
colui che t'ho turbato, ingannato e tradito.

ERASTO. Come sei diventato cosí severo accusator di te stesso?

CINTIA. Su su, alle mani, non piú tardare, fammi morire, ché non
potrai cosí mortalmente ferir questo corpo che non abbi piú
acerbamente feritomi nell'anima.

ERASTO. Tu vieni a disfidarmi molto disarmato e con molto poca arte di
scrima.

CINTIA. La prontezza dell'animo vincerá la poca arte dello schermire,
e al corpo disarmato la disperazione ministrará l'armi, troverá nuovi
usi, fará che l'unghie e i denti mi serviranno in vece di pugnali e di
coltelli; e per mostrarti che ho voglia di morire, solo, nudo e senza
armi m'ucciderò teco come tu vuoi.

ERASTO. Sei giá disposto di ucciderti meco?

CINTIA. Dispostissimo.

ERASTO. Orsú, poiché sei cosí disposto di ucciderti meco, per esser
noi stati tanto tempo prima amici insieme, abbracciamoci e baciamoci,
e dopo ripigliamo l'armi e feriamoci.

CINTIA. Mi contento d'ogni tuo contento.

ERASTO. Lasciate l'armi; ecco lascio le mie.

CINTIA. Io ho lasciate le mie.

ERASTO. O vita assai piú cara della mia vita, come vuoi ch'io dia
morte a te da cui ho ricevuto tante volte cosí graziosissima vita? O
mia sposa dolcissima, il dar morte a te che sempre fosti suavissima
esca di miei pensieri, senza la cui vita né viver vorrei né esser
stato nel mondo; o mia vera Amasia, e non piú imagine della finta
Amasia--sei l'una e l'altra, e la vera e l'ombra della falsa,--uccider
te da cui solo riconosco la mia vita? Oh quanto sarei cieco e ingrato
sopra tutti gli uomini del mondo, sí come m'hai sempre rimproverato,
se conosciuto l'error mio, come giá il conosco, non ricorressi alle
tue ginocchia dove m'inchino, non ricercando da te vita, no, ma
perdono! Hai vicina la spada: piglia quella vendetta di me che par che
meriti tanta offesa. Io ti giuro per la tua vita, a me piú cara
dell'istessa mia vita, che se non conoscessi nell'interno della mia
conscienza non averti offeso per nequizia o malignitade, ch'io
medesimo me la darei per le mie mani; ma perché non ho alcun rimorso
nella mia mente, fa' che ne speri perdono dalla tua benevolenza. Ecco
io abbraccio le ginocchia; né mi levarò da queste mai, se non mi dái
alcun saggio che, avendo a far penitenza tutto l'avanzo della mia
vita, in ricompensa io ne abbi a sperare il perdono.

CINTIA. Erasto, alzatevi e non mi offendete con questo atto: perché
inchinarvi dinanzi a una che vi fu sempre serva?

ERASTO. Non mi levarò mai se non mi date prima la penitenza.

CINTIA. Alzatevi, vi dico, e se dite che voi sète servo, ubidite alla
vostra padrona: il castigo e la penitenza sará che se non conoscendomi
non mi avete amata, or che mi conoscete debbiate amarmi come io amo
voi.

ERASTO. Che io non debba amarvi? e comandarmi voi il contrario, come
potrei ubbidirvi? Vita mia, d'una cosa di voi mi doglio, che avete
avuto in me cosí poca confidenza: ché, conoscendo esser cosí
ardentemente da voi amato, perché non doveva io amarvi? perché con
cosí onorati inganni e cosí fideli tradimenti ricoprirvi? perché non
venir meco alla libera? Voi sète stata cagione a voi stessa della
vostra afflizione: ed io sarei stato il piú disconoscente uomo e
ingrato, come voi dite, se non avessi con amore corrisposto a un tanto
amore.

CINTIA. Conosceva io che il mio ardire era troppo di desiderarvi; e
troppo ostinata nell'amarvi, dubitava che la candidezza della mia
fede, la qual non volli né col pensiero macchiare di un picciol neo di
suspizione, non fusse mai per esservi cara abbastanza; però ricorsi
agl'inganni.

ERASTO. Orsú, andiamo a casa, non tardiamo a dar cotal contentezza a
mio padre, che con somma allegrezza vi sta aspettando.

CINTIA. E come? vostro padre sa alcuna cosa di questo fatto?

ERASTO. La balia ha discoperti al vostro e al mio padre gli amori
nostri, e di commun consentimento giá sète stata confirmata mia sposa.
Ma voi come non parlate?

CINTIA. Non so s'io mi sia anco viva: ancor mi par esser preda della
disperazione della morte o della volontá di morire; e avendovi, meno
credo di avervi.

ERASTO. O giorno pieno di tante gioie e di tante meraviglie, o cielo a
me cortese di tanti doni, o fortuna che con tanti rivolgimenti ti sei
traposta tra le nostre avventure! Benedetto sia Iddio, che m'è pur
lecito di veder alla libera quel volto tanto desiderato, quel petto,
quel seno e quelle mani che sotto tante imagini, viluppi e ombre
m'eran nascoste! Veggio pur quegli occhi vivaci. E ben veramente mi
chiamavi cieco, ché non conosceva quel celeste lume de' tuoi begli
occhi che, a malgrado delle mie tenebre, nella piú oscura notte
scintillavano come stelle e fulgoravano come mille soli: e quali
altri, salvo che gli occhi tuoi, potevan cosí alte meraviglie? or gli
riconosco e raffiguro. Ti tocco e stringo, e non lo credo ch'a pena.


SCENA V.

DULONE, CINTIA, ERASTO.


DULONE. Signora Cintia, non piú signor Cintio, sia lodato Iddio ch'è
scoverta ogni cosa; e poiché la fortuna e tutto il mondo vi riverisce,
giusto è che vi riverisca ancor io e che vi cerchi perdono delle
offese, e del mio mal animo che v'ho sempre avuto, e di aver sempre
dissuaso al padrone ché non v'amasse; ma poiché il mio padrone, che è
di maggior giudicio ch'io non sono, ci s'era ingannato, non è gran
cosa che mi fusse ingannato ancor io. V'ho offesa non volendo, anzi
voi stessa m'avete dato cagione che vi offendesse. In tanta allegrezza
è di ragion che mi perdoniate.

CINTIA. Dulone mio, io non sol ti perdono, ma ti ho caro piú di prima
per duo cagioni: l'una perché sei fidele al tuo padrone, l'altra
perché la fortuna s'ha voluto servir di te per istrumento della mia
felicitá. Tu hai proposto e Dio ha disposto: la sorte ha combattuto
per me contro il padre, la madre e nemici; e quelli che han cercato di
farmi danno, quelli mi han fatto piú utile. Erasto mio, mi sento un
caldo che mi scorre per tutta la persona, e certi movimenti per il
corpo, non so se da soverchia allegrezza o dal passato dolore.

ERASTO. Apri la porta, Dulone. Entrate in vostra casa, vita mia.


SCENA VI.

PEDOFILO, SINESIO.


PEDOFILO. Sto con animo assai dubioso e pieno di malinconia, ché
Amasio, mio figliuolo, m'ha detto che ha usato violenza a Lidia e
toltole l'onore; e dubitando di non venire ad alcun atto
disconvenevole col fratello, è risoluto averla per moglie o di morire:
e non so se sia vero o se lo dica perché consenta a' suoi desidèri.

SINESIO. Eccomi, vi ha tolta la fatica di averlo a cercare.

PEDOFILO. Sinesio caro, arei voglia di dirvi ben cinquanta parole.

SINESIO. Saria ben vi rispondessi non poterne ascoltar una sola se ben
avessi cinquanta orecchie, perché ier mi diceste con due orecchie non
poter ascoltarne a me meza.

PEDOFILO. So che piú volte m'avete chiesta Amasia per isposa di vostro
figliuolo; e perché me la chiedevate con grande istanza, stimo che
avevate prima giudicato tra voi e me non esservi molta disaguaglianza
di nobiltade o di ricchezza.

SINESIO. Cosí ho sempre stimato certo.

PEDOFILO. Or di quel parentado che voi me prima ricercavate, io ne
ricerco voi; e dove volevate dar Erasto ad Amasia mia, or vorrei dar
Amasio a Lidia vostra.

SINESIO. Pedofilo mio, vuol la legge che, negandoti un amico un
piacere, possi tu giustamente a lui negar il medesimo piacere:
avendomi voi negato la vostra figliuola per mio figlio, è giusto e
convenevole che vi nieghi la mia figliuola per vostro figlio.

PEDOFILO. Io non vo' romper la vostra legge ma difender le mie ragioni
con un'altra legge. Come voleva io cedervi un maschio per isposa a
vostro figlio, qual voi credevate femina? e se ben mi ricordo, ve
l'accennava con certe parole mezo scoverte; ma voi non la volevate
intendere. Or che vi scuopro che sia maschio, il matrimonio ch'io vi
domando è convenevole.

SINESIO. Per non far molte parole tra noi, me ne contento, anzi vengo
costretto a contentarmene, ché vostro figlio, qual noi credevamo
femina, pratticando con mia figlia, l'ha usato discortesia; ed io ora
era per girmene a Sua Eccellenza e far quelle provisioni che si
convenivano, ché il suo atto troppo mi par infame e insopportabile.

PEDOFILO. Non posso imaginarmi che mio figlio, qual ho sempre
conosciuto modestissimo, abbi usato atto cosí discortese.

SINESIO. Non dice cosí Lidia, che, stimandolo Cintio, si ridusse
onestamente a trattar con lui.

PEDOFILO. Or, Dio grazia, abbiamo onorata la vergogna. E sappiate che
son della famiglia Malvezzi, de' principali di Bologna; non credo che
apparentando meco disgradarete di condizione.

SINESIO. Certo che vostro figliuolo ha dimostrato che sia di veri mal
vezzi, anzi di mali avezzatissimi.

PEDOFILO. Orsú, questo Malvezzo che ha voluto entrar nell'altrui
gabbia per forza, facciamo che sia entrato nella sua.

SINESIO. Orsú, vengane con lui a casa mia, perché ho ammogliato Erasto
e tutta la casa è piena di allegrezza, e faremo al fratello e alla
sorella una festa commune.

PEDOFILO. Non mi donarete tanto tempo che si faccia le vesti da
maschio, perché non ha se non vesti da donna?

SINESIO. Faremo che le sue vesti si dieno a Cintia e quelle di Cintia
a lui; ché se le vesti han servito prima per finzioni e inganni, or
servino da dovero.

PEDOFILO. Cosí si faccia: andrò a casa e vi condurrò Amasio per
l'uscio di dietro.--O Dio, sia tu lodato in sempiterno, ché non
pensava con sí poco travaglio passar da un tanto affanno a sí
tranquilla quiete!


SCENA VII.

DULONE, SINESIO.


DULONE. Padrone, allegrezza allegrezza!

SINESIO. Io so meglio di te.

DULONE. Questa non la potete sapere, ché in casa voi non sète stato ed
ella è accaduta or ora.

SINESIO. Orsú, dimmi che cosa?

DULONE. Cintia ha partorito un bel bambino!

SINESIO. Cosí passi presto da una nuova di tanto contento? or dimmi il
come.

DULONE. Cintia appena entrò in casa che si pose in letto, dicendo che
non si sentiva bene e dubitando che la soverchia allegrezza
l'uccidesse; altri dubitavano che non fusse per isconciarsi per il
travaglio preso del giorno. S'inviò per la comare, ma prima ch'ella
venisse ha partorito un maschio, il piú bello che si possa vedere.

SINESIO. O Dio, quante dolcezze mi dái tu insieme! Non posso
trattenermi che non entri: volea andar a casa di Arreotimo per
invitarlo alla festa della figliuola, e non posso trattenermi per il
gran desiderio che ho di veder il nepotino. Fagli da mia parte tu
l'ambasciata.

DULONE. Cosí farò.


SCENA VIII.

ARREOTIMO, DULONE.


ARREOTIMO. Sono tra il vivo e il morto: onde s'i' fussi dimandato qual
fussi o morto o vivo, non saprei che rispondergli, cosí ho l'animo
turbato tra il timore e la speranza, dubitando che Erasto non
s'incontri con Cintia e non s'ammazzino insieme! L'ho attesa a casa e
non è ancor venuta, né la balia che è gita in cerca di lei ha potuto
trovarla.

DULONE. Arreotimo, vi prega Sinesio che vegnate a casa, ché vi stanno
aspettando con grandissimo desiderio.

ARREOTIMO. Si sa nuova di Cintia?

DULONE. Ivi è Cintia ed Erasto.

ARREOTIMO. Sono accordati insieme?

DULONE. Poco contrasto ci ha voluto per accordargli; or con
grandissimo contento di ciascheduno si sposano insieme Cintia con
Erasto, e Lidia con Amasio, e tutta la casa è in gioia.

ARREOTIMO. O Dio, come ti renderò io grazie bastanti, se ben mentre io
vivesse stesse sempre in un perpetuo rendimento di grazie?

DULONE. Ci è maggior allegrezza.

ARREOTIMO. Qual può esser maggiore?

DULONE. Cintia vi manda a dir che, per temprarvi il dolore di non aver
Cintio che pensavate, ma una femina Cintia, e ché non vi dogliate di
Ersilia, la sua madre, e di lei, v'ha partorito un bel maschio.

ARREOTIMO. Ed è ella infantata?

DULONE. Infantatissima e di un graziosissimo bambino.

ARREOTIMO. O Dio, quanto son oltremisura allegro! O soprana bontá,
quanti sono i favori che oggi tu mi concedi! dolevami di aver una
femina, poi di averla perduta; or ho una figlia e un nipote di lei. Mi
par mille anni di riveder l'una e l'altro, ché, dubitando di non
averla a veder in eterno, sto con uno accesissimo desiderio di
rivederla.

DULONE. Ascoltate tutta l'ambasciata.

ARREOTIMO. Non posso ascoltare, vieni ché me la dirai poi dentro.

DULONE. Spettatori, Amasio è giá in casa, e questa sera si faranno le
feste magnifiche e sontuose. Non usciranno piú fuori, ché si sta
intorno l'infantata. Se la comedia v'ha piaciuta come l'altre, fatele
quell'applauso che solete.






NOTA: abbiamo così trascritto il _corsivo_ e lo __spazieggiato__.





End of the Project Gutenberg EBook of La Cintia, by Giambattista Della Porta

